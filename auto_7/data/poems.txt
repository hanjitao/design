饯中书侍郎来济:暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独叹青山别路长。聊将分袂沾巾泪，还用持添离席觞。
立春日游苑迎春:神皋福地三秦邑，玉台金阙九仙家。寒光犹恋甘泉树，淑景偏临建始花。彩蝶黄莺未歌舞，梅香柳色已矜夸。迎春正启流霞席，暂嘱曦轮勿遽斜。
石淙（太子时作）:三阳本是标灵纪，二室由来独擅名。霞衣霞锦千般状，云峰云岫百重生。水炫珠光遇泉客，岩悬石镜厌山精。永愿乾坤符睿算，长居膝下属欢情。
石淙（相王时作）:奇峰嶾嶙箕山北，秀崿岧峣嵩镇南。地首地肺何曾拟，天目天台倍觉惭。树影蒙茏鄣叠岫，波深汹涌落悬潭。□愿紫宸居得一，永欣丹扆御通三。
春日出苑游瞩:三阳丽景早芳辰，四序佳园物候新。梅花百树障去路，垂柳千条暗回津。鸟飞直为惊风叶，鱼没都由怯岸人。惟愿圣主南山寿，何愁不赏万年春。
过大哥山池题石壁:澄潭皎镜石崔巍，万壑千岩暗绿苔。林亭自有幽贞趣，况复秋深爽气来。
题梅妃画真:忆昔娇妃在紫宸，铅华不御得天真。霜绡虽似当时态，争奈娇波不顾人。
傀儡吟:刻木牵丝作老翁，鸡皮鹤发与真同。须臾弄罢寂无事，还似人生一梦中。
九日绝句:禁苑秋来爽气多，昆明风动起沧波。中流箫鼓诚堪赏，讵假横汾发棹歌。
上元日二首:上元高会集群仙，心齐何事欲祈年。丹诚傥彻玉帝座，且共吾人庆大田。蓂生三五叶初齐，上元羽客出桃蹊。不爱仙家登真诀，愿蒙四海福黔黎。
百丈山:大雄真迹枕危峦，梵宇层楼耸万般。日月每从肩上过，山河长在掌中看。仙峰不间三春秀，灵境何时六月寒。更有上方人罕到，暮钟朝磬碧云端。
吊白居易:缀玉联珠六十年，谁教冥路作诗仙。浮云不系名居易，造化无为字乐天。童子解吟长恨曲，胡儿能唱琵琶篇。文章已满行人耳，一度思卿一怆然。
幸华严寺:云散晴山几万重，烟收春色更冲融。帐殿出空登碧汉，遐川俯望色蓝笼。林光入户低韶景，岭气通宵展霁风。今日追游何所似，莫惭汉武赏汾中。
题泾县水西寺:大殿连云接爽溪，钟声还与鼓声齐。长安若问江南事，说道风光在水西。
春游曲:上苑桃花朝日明，兰闺艳妾动春情。井上新桃偷面色，檐边嫩柳学身轻。花中来去看舞蝶，树上长短听啼莺。林下何须远借问，出众风流旧有名。
唐享昊天乐。第八:奠璧郊坛昭大礼，锵金拊石表虔诚。始奏承云娱帝赏，复歌调露畅韶英。
唐明堂乐章。徵音:赫赫离精御炎陆，滔滔炽景开隆暑。冀延神鉴俯兰尊，式表虔襟陈桂俎。
唐大飨拜洛乐章。齐和:沉潜演贶分三极，广大凝祯总万方。既荐羽旌文化启，还呈干戚武威扬。
唐大飨拜洛乐章。归和:调云阕兮神座兴，骖云驾兮俨将升。腾绛霄兮垂景祜，翘丹恳兮荷休征。
石淙:三山十洞光玄箓，压峤金峦镇紫微。均露均霜标胜壤，交风交雨列皇畿。万仞高岩藏日色，千寻幽涧浴云衣。且驻欢筵赏仁智，雕鞍薄晚杂尘飞。
如意娘:看朱成碧思纷纷，憔悴支离为忆君。不信比来长下泪，开箱验取石榴裙。
赠张云容舞:罗袖动香香不已，红蕖袅袅秋烟里。轻云岭上乍摇风，嫩柳池边初拂水。
谢赐珍珠:桂叶双眉久不描，残妆和泪污红绡。长门尽日无梳洗，何必珍珠慰寂寥。
嘲陆畅:十二层楼倚翠空，凤鸾相对立梧桐。双成走报监门卫，莫使吴歈入汉宫。
东亭茶宴:闲朝向晓出帘栊，茗宴东亭四望通。远眺城池山色里，俯聆弦管水声中。幽篁引沼新抽翠，芳槿低檐欲吐红。坐久此中无限兴，更怜团扇起清风。
咏灯:一点分明值万金，开时惟怕冷风侵。主人若也勤挑拨，敢向尊前不尽心。
保大五年元日大雪同太弟景遂汪王景逖齐王…登楼赋:珠帘高卷莫轻遮，往往相逢隔岁华。春气昨宵飘律管，东风今日放梅花。素姿好把芳姿掩，落热还同舞势斜。坐有宾朋尊有酒，可怜清味属侬家。
九月十日偶书:晚雨秋阴酒乍醒，感时心绪杳难平。黄花冷落不成艳，红叶飕飗竞鼓声。背世返能厌俗态，偶缘犹未忘多情。自从双鬓斑斑白，不学安仁却自惊。
秋莺:残莺何事不知秋，横过幽林尚独游。老舌百般倾耳听，深黄一点入烟流。栖迟背世同悲鲁，浏亮如笙碎在缑。莫更留连好归去，露华凄冷蓼花愁。
病起题山舍壁:山舍初成病乍轻，杖藜巾褐称闲情。炉开小火深回暖，沟引新流几曲声。暂约彭涓安朽质，终期宗远问无生。谁能役役尘中累，贪合鱼龙构强名。
送邓王二十弟从益牧宣城:且维轻舸更迟迟，别酒重倾惜解携。浩浪侵愁光荡漾，乱山凝恨色高低。君驰桧楫情何极，我凭阑干日向西。咫尺烟江几多地，不须怀抱重凄凄。
渡中江望石城泣下:江南江北旧家乡，三十年来梦一场。吴苑宫闱今冷落，广陵台殿已荒凉。云笼远岫愁千片，雨打归舟泪万行。兄弟四人三百口，不堪闲坐细思量。
感怀:又见桐花发旧枝，一楼烟雨暮凄凄。凭阑惆怅人谁会，不觉潸然泪眼低。层城无复见娇姿，佳节缠哀不自持。空有当年旧烟月，芙蓉城上哭蛾眉。
病中书事:病身坚固道情深，宴坐清香思自任。月照静居唯捣药，门扃幽院只来禽。庸医懒听词何取，小婢将行力未禁。赖问空门知气味，不然烦恼万涂侵。
赐宫人庆奴:风情渐老见春羞，到处消魂感旧游。多谢长条似相识，强垂烟态拂人头。
题金楼子后:牙签万轴里红绡，王粲书同付火烧。不于祖龙留面目，遗篇那得到今朝。
赠别唐太师道袭:丱岁便将为肘腋，二纪何曾离一日。更深犹尚立案前，敷奏柔和不伤物。今朝荣贵慰我心，双旌引向重城出。褒斜旧地委勋贤，从此生灵永泰息。
过白卫岭和韩昭:先朝神武力开边，画断封疆四五千。前望陇山屯剑戟，后凭巫峡锁烽烟。轩皇尚自亲平寇，嬴政徒劳爱学仙。想到隗宫寻胜处，正应莺语暮春天。
宫词:辉辉赫赫浮玉云，宣华池上月华新。月华如水浸宫殿，有酒不醉真痴人。
宫中作:廊庑周遭翠幕遮，禁林深处绝喧哗。界开日影怜窗纸，穿破苔痕恶笋芽。西第晚宜供露茗，小池寒欲结冰花。谢公未是深沉量，犹把输赢局上夸。
避暑摩诃池上作:冰肌玉骨清无汗，水殿风来暗香暖。帘开明月独窥人，欹枕钗横云鬓乱。起来琼户寂无声，时见疏星渡河汉。屈指西风几时来，只恐流年暗中换。
批叶翘谏书纸尾:春色曾看紫陌头，乱红飞尽不禁愁。人情自厌芳华歇，一叶随风落御沟。
丈人观:早与元妃慕至化，同跻灵岳访真仙。当时信有壶中景，今日亲来洞里天。仪仗影空寥廓外，金丝声揭翠微巅。惟惭未致华胥理，徒卜升平万万年。
玄都观:千寻绿嶂夹流溪，登眺因知海岳低。瀑布迸舂青石碎，轮茵横翦翠峰齐。步粘苔藓龙桥滑，日闭烟罗鸟径迷。莫道穹天无路到，此山便是碧云梯。
丹景山至德寺:周回云水游丹景，因与真妃眺上方。晴日晓升金晃曜，寒泉夜落玉丁当。松梢月转琴栖影，柏径风牵麝食香。虔炸六铢宜铸祝，惟祈圣祉保遐昌。
题天回驿:周游灵境散幽情，千里江山暂得行。所恨风光看未足，却驱金翠入龟城。
丈人观（以下为太妃时作）:获陪翠辇喜殊常，同涉仙坛岂厌长。不羡乘鸾入烟雾，此中便是五云乡。
玄都观:登寻丹壑到玄都，接日红霞照座隅。即向周回岩下看，似看曾进画图无。
题金华宫:碧烟红雾漾人衣，宿雾苍苔石径危。风巧解吹松上曲，蝶娇频采脸边脂。同寻僻境思携手，暗指遥山学画眉。好把身心清净处，角冠霞帔事希夷。
和题丹景山至德寺:丹景山头宿梵宫，玉轮金辂驻虚空。军持无水注寒碧，兰若有花开晚红。武士尽排青嶂下，内人皆在讲筵中。我家帝子传王业，积善终期四海同。
题彭州阳平化:云浮翠辇届阳平，真似骖鸾到上清。风起半厓闻虎啸，雨来当面见龙行。晚寻水涧听松韵，夜上星坛看月明。长恐前身居此境，玉皇教向锦城生。
题天回驿:翠驿红亭近玉京，梦魂犹是在青城。比来出看江山景，却被江山看出行。
郊庙歌辞。祀圜丘乐章。豫和:上灵眷命膺会昌，盛德殷荐叶辰良。景福降兮圣德远，玄化穆兮天历长。
郊庙歌辞。祀圜丘乐章。舒和:叠璧凝影皇坛路，编珠流彩帝郊前。已奏黄钟歌大吕，还符宝历祚昌年。
郊庙歌辞。祀圜丘乐章。豫和:歌奏毕兮礼献终，六龙驭兮神将升。明德感兮非黍稷，降福简兮祚休征。
中宗祀昊天乐章。豫和:天之历数归睿唐，顾惟菲德钦昊苍。撰吉日兮表殷荐，冀神鉴兮降闓阳。
中宗祀昊天乐章。舒和:已陈粢盛敷严祀，更奏笙镛协雅声。璇图宝历欣宁谧，晏俗淳风乐太平。
封泰山乐章。舒和:六钟翕协六变成，八佾倘佯八风生。乐九韶兮人神感，美七德兮天地清。
祈谷乐章。舒和:玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。
明堂乐章。舒和:御扆合宫承宝历，席图重馆奉明灵。偃武修文九围泰，沉烽静柝八荒宁。
武后明堂乐章。徵音:赫赫离精御炎陆，滔滔炽景开隆暑。冀延神鉴俯兰樽，式表虔襟陈桂俎。
雩祀乐章。舒和:凤曲登歌调令序，龙雩集舞泛祥风。彩旞云回昭睿德，朱干电发表神功。
郊庙歌辞。五郊乐章。舒和:御征乘宫出郊甸，安歌率舞递将迎。自有云门符帝赏，犹持雷鼓答天成。
郊庙歌辞。五郊乐章。舒和:笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
郊庙歌辞。五郊乐章。舒和:千里温风飘绛羽，十枝炎景剩朱干。陈觞荐俎歌三献，拊石摐金会七盘。
郊庙歌辞。五郊乐章。舒和:璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。
郊庙歌辞。五郊乐章。舒和:执籥持羽初终曲，朱干玉鏚始分行。七德九功咸已畅，明灵降福具穰穰。
郊庙歌辞。朝日乐章。舒和:崇牙树羽延调露，旋宫扣律掩承云。诞敷懿德昭神武，载集丰功表睿文。
郊庙歌辞。祀九宫贵神乐章。豫和:合吹八风金奏动，分容万舞玉鞘惊。词昭茂典光前列，夕曜乘功表盛明。
郊庙歌辞。祀九宫贵神乐章。凯安:羽籥既阕干戚陈，八音克谐六变新。愉贵神兮般以乐，保皇祚兮万斯春。
郊庙歌辞。祀雨师乐章。迎神:微穆敷华能应节，飘扬发彩宜行庆。送迎灵驾神心享，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率土调春令。
郊庙歌辞。祭方丘乐章。舒和:玉币牲牷分荐享，羽旄干戚递成容。一德惟宁两仪泰，三才保合四时邕。
郊庙歌辞。武后大享拜洛乐章。齐和:沉潜演贶分三极，广大凝祯总万方。既荐羽旌文化启，还呈干戚武威扬。
郊庙歌辞。武后大享拜洛乐章。又归和:调云阕兮神座兴，骖云驾兮俨将升。腾绛霄兮垂景祐，翘丹恳兮荷休征。
郊庙歌辞。祭神州乐章。舒和:坤道降祥和庶品，灵心载德厚群生。水土既调三极泰，文武毕备九区平。
郊庙歌辞。祭太社乐章。舒和:神道发生敷九稼，阴极乘仁畅八埏。纬武经文隆景化，登祥荐祉启丰年。
郊庙歌辞。蜡百神乐章。舒和:经纬两仪文化洽，削平方域武功成。瑶弦自乐乾坤泰，玉戚长欢区宇宁。
郊庙歌辞。享先农乐章。舒和:羽籥低昂文缀已，干戚蹈厉武行初。望岁祈农神所听，延祥介福岂云虚。
郊庙歌辞。释奠文宣王乐章。承和:万国以贞光上嗣，三善茂德表重轮。视膳寝门尊要道，高辟崇贤引正人。
郊庙歌辞。释奠文宣王乐章。舒和:隼集龟开昭圣烈，龙蹲风峙肃神仪。尊儒敬业宏图阐，纬武经文盛德施。
郊庙歌辞。享龙池乐章。第一章:恭闻帝里生灵沼，应报明君鼎业新。既协翠泉光宝命，还符白水出真人。此时舜海潜龙跃，此地尧河带马巡。独有前池一小雁，叨承旧惠入天津。
郊庙歌辞。享龙池乐章。第二章:帝宅王家大道边，神马龙龟涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫言波上春云少，只为从龙直上天。
郊庙歌辞。享龙池乐章。第三章:龙池跃龙龙已飞，龙德光天天不违。池开天汉分黄道，龙向天门入紫微。邸第楼台多气色，君王凫雁有光辉。为报寰中百川水，来朝此地莫东归。
郊庙歌辞。享龙池乐章。第四章:代邸东南龙跃泉，清漪碧浪远浮天。楼台影就波中出，日月光疑镜里悬。雁沼回流成舜海，龟书荐祉应尧年。大川既济惭为楫，报德空思奉细涓。
郊庙歌辞。享龙池乐章。第五章:龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣余烟雾，舜海渔舟尚往还。愿似飘飖五云影，从来从去九天间。
郊庙歌辞。享龙池乐章。第六章:龙兴白水汉兴符，圣主时乘运斗枢。岸上丰茸五花树，波中的皪千金珠。操环昔闻迎夏启，发匣先来瑞有虞。风色云光随隐见，赤云神化象江湖。
郊庙歌辞。享龙池乐章。第七章:西京凤邸跃龙泉，佳气休光镇在天。轩后雾图今已得，秦王水剑昔常传。恩鱼不似昆明钓，瑞鹤长如太液仙。愿侍巡游同旧里，更闻箫鼓济楼船。
郊庙歌辞。享龙池乐章。第八章:星分邑里四人居，水洊源流万顷余。魏国君王称象处，晋家藩邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
郊庙歌辞。享龙池乐章。第九章:灵沼萦回邸第前，浴日涵天写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
郊庙歌辞。享龙池乐章。第十章:乾坤启圣吐龙泉，泉水年年胜一年。始看鱼跃方成海，即睹龙飞利在天。洲渚遥将银汉接，楼台直与紫微连。休气荣光常不散，悬知此地是神仙。
郊庙歌辞。享太庙乐章。舒和:圣敬通神光七庙，灵心荐祚和万方。严禋克配鸿基远，明德惟馨凤历昌。
郊庙歌辞。武后享清庙乐章十首。第七迎武舞:赫赫玄功被穹壤，皇皇至德洽生灵。开基拨乱妖氛廓，佐命宣威海内清。
郊庙歌辞。享太庙乐章。同和:惟圣配天敷盛礼，惟天为大阐洪名。恭禋展敬光先德，蘋藻申虔表志诚。
郊庙歌辞。享太庙乐章。舒和:六钟翕协六变成，八佾徜徉八风生。乐九韶兮人神感，美七德兮天地清。
郊庙歌辞。仪坤庙乐章。舒和:送文迎武递参差，一始一终光圣仪。四海生人歌有庆，千龄孝享肃无亏。
郊庙歌辞。昭德皇后庙乐章。舒和:金枝羽部彻清歌，瑶台肃穆笙磬罗。谐音遍响合明意，万类昭融灵应多。
郊庙歌辞。享隐太子庙乐章。舒和:三县已判歌钟列，六佾将开羽戚分。尚想燕飞来蔽日，终疑鹤影降凌云。
郊庙歌辞。享章怀太子庙乐章。送文舞迎武舞:羽籥崇文礼以毕，干戚奋武事将行。用舍繇来其有致，壮志宣威乐太平。
郊庙歌辞。享懿德太子庙乐章。送文舞迎武舞:八音协奏陈金石，六佾分行整礼容。沧溟赴海还称少，素月开轮即是重。
郊庙歌辞。享节愍太子庙乐章。送文舞出迎武舞入:邕邕阐化凭文德，赫赫宣威藉武功。既执羽旄先拂吹，还持玉戚更挥空。
郊庙歌辞。享文敬太子庙乐章。送文舞迎武舞:干旄羽籥相亏蔽，一进一退殊行缀。昔献三雍盛礼容，今陈六佾崇仪制。
郊庙歌辞。享惠昭太子庙乐章。送文舞出迎武舞入:喧喧金石容既缺，肃肃羽驾就行列。缑山遗响昔所闻，庙庭进旅今攸设。
郊庙歌辞。梁郊祀乐章。庆融:道和气兮袭氤氲，宣皇规兮彰圣神。服遐裔兮敷质文，格苗扈兮息烟尘。
郊庙歌辞。周郊祀乐章。忠顺乐:木铎敷音文德昌，朱干成列武功彰。雷鼗鹭羽今休用，玉戚相参正发扬。
郊庙歌辞。梁太庙乐舞辞。饮福:戛玉拟金永颂声，檿丝孤竹和且清。灵歆醉止牺象盈，自天降福千万龄。
郊庙歌辞。周宗庙乐舞辞。忠顺:称文既表温柔德，示武须成蹈厉容。缀兆疾舒皆应节，明明我祖乐无穷。
乐府杂曲。鼓吹曲辞。黄雀行:穿屋穿墙不知止，争树争巢入营死。林间公子挟弹弓，一丸致毙花丛里。小雏黄口未有知，青天不解高高飞。虞人设网当要路，白日啾嘲祸万机。
横吹曲辞。陇头吟:陇水潺湲陇树黄，征人陇上尽思乡。马嘶斜日朔风急，雁过寒云边思长。残月出林明剑戟，平沙隔水见牛羊。横行俱足封侯者，谁斩楼兰献未央。
横吹曲辞。出塞:居延城外猎天骄，白草连天野火烧。暮云空碛时驱马，秋日平原好射雕。护羌校尉朝乘障，破虏将军夜渡辽。玉靶角弓珠勒马，汉家将赐霍嫖姚。
横吹曲辞。出塞:秦时明月汉时关，万里长征人未还。但使龙城飞将在，不教胡马度阴山。白花垣上望京师，黄河水流无尽时。穷秋旷野行人绝，马首东来知是谁。
横吹曲辞。出塞:金带连环束战袍，马头冲雪度临洮。卷旗夜劫单于帐，乱斫胡兵缺宝刀。
横吹曲辞。出塞:黄砂直上白云间，一片孤城万仞山。羌笛何须怨杨柳，春光不度玉门关。
横吹曲辞。折杨柳:可怜濯濯春杨柳，攀折将来就纤手。妾容与此同盛衰，何必君恩独能久。
横吹曲辞。折杨柳:紫陌金堤映绮罗，游人处处动离歌。阴移古戍迷荒草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。
横吹曲辞。关山月:裴回汉月满边州，照尽天涯到陇头。影转银河寰海静，光分玉塞古今愁。笳吹远戍孤烽灭，雁下平沙万里秋。况是故园摇落夜，那堪少妇独登楼。
横吹曲辞。洛阳道:客亭门外路东西，多少喧腾事不齐。杨柳惹鞭公子醉，纻麻掩泪鲁人迷。通宵尘土飞山月，是处经营夹御堤。顷刻知音几存殁，半回依约认轮蹄。
横吹曲辞。骢马曲:连钱出塞蹋沙蓬，岂比当时御史骢。逐北自谙深碛路，连嘶谁念静边功。登山每与青云合，弄影应知碧草同。今日虏平将换妾，不如罗袖舞春风。
横吹曲辞。雨雪曲:边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌旆过戎帐，半杂风沙入戍楼。一自塞垣无李蔡，何人为解北门忧。
横吹曲辞。雍台歌:太子池南楼百尺，八窗新树疏帘隔。黄金铺首画钩陈，羽葆亭童拂交戟。盘纡阑楯临高台，帐殿临流鸾扇开。早雁声鸣细波起，映花卤簿龙飞回。
相和歌辞。江南曲:偶向江边采白蘋，还随女伴赛江神。众中不敢分明语，暗掷金钱卜远人。
相和歌辞。江南曲:长乐花枝雨点消，江城日暮好相邀。春楼不闭葳蕤锁，绿水回通宛转桥。
相和歌辞。陌上桑:皓齿还如贝色含，长眉亦似烟华贴。邻娃尽著绣裆襦，独自提筐采蚕叶。
相和歌辞。王昭君:一回望月一回悲，望月月移人不移。何时得见汉朝使，为妾传书斩画师。
相和歌辞。王昭君:日暮惊沙乱雪飞，傍人相劝易罗衣。强来前帐看歌舞，共待单于夜猎归。
相和歌辞。王昭君:自倚婵娟望主恩，谁知美恶忽相翻。黄金不买汉宫貌，青冢空埋胡地魂。
相和歌辞。王昭君二首:满面胡沙满鬓风，眉销残黛脸销红。愁苦辛勤憔悴尽，如今却似画图中。汉使却回凭寄语，黄金何日赎蛾眉。君王若问妾颜色，莫道不如宫里时。
相和歌辞。王昭君:毛延寿画欲通神，忍为黄金不为人。马上琵琶行万里，汉宫长有隔生春。
相和歌辞。明妃曲:北望单于日半斜，明君马上泣胡沙。一双泪滴黄河水，应得东流入汉家。
相和歌辞。昭君词:李陵初送子卿回，汉月明明照帐来。忆著长安旧游处，千门万户玉楼台。
相和歌辞。楚妃怨:梧桐叶下黄金井，横架辘轳牵素绠。美人初起天未明，手拂银瓶秋水冷。
相和歌辞。短歌行:青天荡荡高且虚，上有白日无根株。流光暂出还入地，催我少年不须臾。与君相逢不寂寞，衰老不复如今乐。玉卮盛酒置君前，再拜愿君千万年。
相和歌辞。铜雀台:强歌强舞竟难胜，花落花开泪满缯。只合当年伴君死，免教憔悴望西陵。
相和歌辞。铜雀台:魏帝当时铜雀台，黄花深映棘丛开。人生富贵须回首，此地岂无歌舞来。
相和歌辞。铜雀妓:秋色西陵满绿芜，繁弦急管强欢娱。长舒罗袖不成舞，却向风前承泪珠。
相和歌辞。铜雀妓:强开尊酒向陵看，忆得君王旧日欢。不觉馀歌悲自断，非关艳曲转声难。
相和歌辞。雀台怨:君王去后行人绝，箫竽不响歌喉咽。雄剑无威光彩沉，宝琴零落金星灭。玉阶寂寂坠秋露，月照当时歌舞处。当时歌舞人不回，化为今日西陵灰。
相和歌辞。从军行:少年金紫就光辉，直指边城虎翼飞。一卷旌收千骑虏，万全身出百重围。黄云断塞寻鹰去，白草连天射雁归。白首汉廷刀笔吏，丈夫功业本相依。
相和歌辞。善哉行:大鹏刷翮谢溟渤，青云万层高突出。下视秋涛空渺弥，旧处鱼龙皆细物。人生在世何容易，眼浊心昏信生死。愿除嗜欲待身轻，携手同寻列仙事。
相和歌辞。雁门太守行:黑云压城城欲摧，甲光向月金鳞开。角声满天秋色里，塞上燕支凝夜紫。半卷红旗临易水，霜重鼓寒声不起。报君黄金台上意，提携玉龙为君死。
相和歌辞。怨诗:去年离别雁初归，今夜裁缝萤已飞。征客去来音信断，不知何处寄寒衣。
相和歌辞。怨诗二首:春水悠悠春草绿，对此思君泪相续。羞将离恨向东风，理尽秦筝不成曲。与君形影分胡越，玉枕终年对离别。登台北望烟雨深，回身泣向寥天月。
相和歌辞。长门怨:自闭长门经几秋，罗衣湿尽泪还流。一种蛾眉明月夜，南宫歌管北宫愁。
相和歌辞。长门怨:宫殿沉沉月欲分，昭阳更漏不堪闻。珊瑚枕上千行泪，不是思君是恨君。
相和歌辞。长门怨:独坐炉边结夜愁，暂时恩去亦难留。手持金箸垂红泪，乱拨寒灰不举头。
相和歌辞。长门怨二首:天回北斗挂西楼，金屋无人萤火流。月光欲到长门殿，别作深宫一段愁。桂殿长愁不记春，黄金四屋起秋尘。夜悬明镜青天上，独照长门宫里人。
相和歌辞。长门怨:春风日日闭长门，摇荡春心自梦魂。若遣花开只笑妾，不如桃李正无言。
相和歌辞。长门怨:御泉长绕凤凰楼，只是恩波别处流。闲揲舞衣归未得，夜来砧杵六宫秋。
相和歌辞。长门怨:日映宫墙柳色寒，笙歌遥指碧云端。珠铅滴尽无心语，强把花枝冷笑看。
相和歌辞。长门怨二首:闲把罗衣泣凤凰，先朝曾教舞霓裳。春来却羡庭花落，得逐晴风出禁墙。流水君恩共不回，杏花争忍扫成堆。残春未必多烟雨，泪滴闲阶长绿苔。
相和歌辞。长门怨二首:雨滴梧桐秋夜长，愁心和雨到昭阳。泪痕不学君恩断，拭却千行更万行。学画蛾眉独出群，当时人道便承恩。经年不见君王面，花落黄昏空掩门。
相和歌辞。阿娇怨:望见葳蕤举翠华，试开金屋扫庭花。须臾宫女传来信，云幸平阳公主家。
相和歌辞。婕妤怨:长信梨花暗欲栖，应门上籥草萋萋。春风吹花乱扑户，班倢车声不至啼。
相和歌辞。婕妤怨:谗谤潜来起百忧，朝承恩宠暮仇雠。火烧白玉非因玷，霜翦红兰不待秋。花落昭阳谁共辇，月明长信独登楼。繁华事逐东流水，团扇悲歌万古愁。
相和歌辞。长信怨:金井梧桐秋叶黄，珠帘不卷夜来霜。金炉玉枕无颜色，卧听南宫清漏长。奉帚平明金殿开，暂将团扇共裴回。玉颜不及寒鸦色，犹带昭阳日影来。
相和歌辞。宫怨:露湿晴花宫殿香，月明歌吹在昭阳。似将海水添宫漏，共滴长门一夜长。
相和歌辞。宫怨:尘满金炉不炷香，黄昏独自立重廊。笙歌何处承恩宠，一一随风入上阳。长门槐柳半萧疏，玉辇沉思恨有馀。红泪旋销倾国态，黄金谁为达相如。
相和歌辞。堂堂:钱塘岸上春如织，淼淼寒潮带晴色。淮南游客马连嘶，碧草迷人归不得。风飘客意如吹烟，纤指殷勤伤雁弦。一曲堂堂红烛筵，金鲸泻酒如飞泉。
相和歌辞。神弦别曲:巫山小女隔云别，松花春风山上发。绿盖独穿香径归，白马花竿前孑孑。蜀江风澹水如罗，堕兰谁泛相经过。南山桂树为君死，云衫残污红脂花。
相和歌辞。祠神歌。迎神:蓪草头花椰叶裙，蒲葵树下舞蛮云。引领望江遥滴酒，白蘋风起水生文。
相和歌辞。祠神歌。送神:枨枨山响答琵琶，酒湿青莎肉饲鸦。树叶无声神去后，纸钱灰出木绵花。
相和歌辞。乌栖曲:章华宫人夜上楼，君王望月西山头。夜深宫殿门不锁，白露满山山叶堕。
相和歌辞。乌栖曲:西山作宫潮满池，宫乌晓鸣茱萸枝。吴姬自唱采莲曲，君王昨夜舟中宿。
相和歌辞。栖乌曲二首:蛾眉曼脸倾城国，鸣环动佩新相识。银汉斜临白玉堂，芙蓉行障掩灯光。画舸双艚锦为缆，芙蓉花发莲叶暗。门前月色映横塘，感郎中夜渡潇湘。
相和歌辞。襄阳曲:大堤女儿郎莫寻，三三五五结同心。清晨对镜冶容色，意欲取郎千万金。
相和歌辞。三洲歌:团圆莫作波中月，洁白莫为枝上雪。月随波动碎潾潾，雪似梅花不堪折。李娘十六青丝发，画带双花为君结。门前有路轻离别，惟恐归来旧香灭。
相和歌辞。常林欢:宜城酒熟花覆桥，沙晴绿鸭鸣咬咬。秾桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家呃喔鸡鸣早。
相和歌辞。采莲曲:若耶溪边采莲女，笑隔荷花共人语。日照新妆水底明，风飘香袖空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
相和歌辞。采莲曲:稽山罢雾郁嵯峨，镜水无风也自波。莫言春度芳菲尽，别有中流采芰荷。
相和歌辞。采莲曲:菱叶萦波荷飐风，荷花深处小船通。逢郎欲语低头笑，碧玉搔头落水中。
相和歌辞。阳春曲:云母空窗晓烟薄，香昏龙气凝辉阁。霏霏雾雨杏花天，帘外春威着罗幕。曲栏伏槛金麒麟，沙苑芳郊连翠茵。厩马何能啮芳草，路人不敢随流尘。
相和歌辞。阳春曲:紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延锁平地，垄蝶双双舞幽翠。凤叫龙吟白日长，落花声底仙娥醉。
舞曲歌辞。白纻辞二首:洛阳梨花落如霰，河阳桃叶生复齐。坐恐玉楼春欲尽，红绵粉絮裛妆啼。董贤女弟在椒风，窈窕繁华贵后宫。璧带金釭皆翡翠，一朝零落变成空。
舞曲歌辞。白纻歌:皎皎白纻白且鲜，将作春衫称少年。裁缝长短不能定，自持刀尺向姑前。复恐兰膏污纤指，常遣傍人收堕珥。衣裳着时寒食下，还把玉鞭鞭白马。
琴曲歌辞。湘妃:筠竹千年老不死，长伴秦娥盖湘水。蛮娘吟弄满寒空，九山静绿泪花红。离鸾别凤烟梧中，巫云蜀雨遥相通。幽愁秋气上青枫，凉夜波间吟古龙。
琴曲歌辞。湘妃怨:二妃怨处云沉沉，二妃哭处湘水深。商人酒滴庙前草，萧飒风生斑竹林。
琴曲歌辞。思归引:重重作闺清旦鐍，两耳深声长不彻。深宫坐愁百年身，一片玉中生愤血。焦桐罢弹丝自绝，漠漠暗魂愁夜月。故乡不归谁共穴，石上作蒲蒲九节。
琴曲歌辞。别鹤:主人一去池水绝，池鹤散飞不相别。青天漫漫碧海重，知向何山风雪中。万里虽然音影在，向心终是死生同。池边巢破松树死，树头年年乌生子。
琴曲歌辞。昭君怨:明妃风貌最娉婷，合在椒房应四星。只得当年备宫掖，何曾专夜奉帏屏。见疏从道迷图画，知屈那教配虏庭。自是君恩薄如纸，不须一向恨丹青。
琴曲歌辞。明妃怨:汉国明妃去不还，马驼弦管向阴山。匣中纵有菱花镜，羞对单于照旧颜。
琴曲歌辞。蔡氏五弄。游春辞二首:曲江丝柳变烟条，寒骨冰随暖气销。才见春光生绮陌，已闻清乐动云韶。经过柳陌与桃蹊，寻逐风光着处迷。鸟度时时冲絮起，花繁衮衮压枝低。
琴曲歌辞。蔡氏五弄。秋思二首:网轩凉吹动轻衣，夜听更长玉漏稀。月渡天河光转湿，鹊惊秋树叶频飞。宫连太液见苍波，暑气微清秋意多。一夜轻风蘋末起，露珠翻尽满池荷。
琴曲歌辞。司马相如琴歌:凤兮凤兮非无凰，山重水阔不可量。梧桐结阴在朝阳，濯羽弱水鸣高翔。
杂曲歌辞。妾薄命:君恩已断尽成空，追想娇欢恨莫穷。长为蕣华光晓日，谁知团扇送秋风。黄金买赋心徒切，清路飞尘信莫通。闲凭玉栏思旧事，几回春暮泣残红。
杂曲歌辞。妾薄命:阿娇初失汉皇恩，旧赐罗衣亦罢熏。欹枕夜悲金屋雨，卷帘朝泣玉楼云。宫前叶落鸳鸯瓦，架上尘生翡翠裙。龙骑不巡时渐久，长门长掩绿苔文。
杂曲歌辞。苦热行:祝融南来鞭火龙，火旗焰焰烧天红。日轮当午凝不去，万国如在洪炉中。五岳翠干云彩灭，阳侯海底愁波竭。何当一夕金风发，为我扫却天下热。
杂曲歌辞。苦热行:离宫划开赤帝怒，喝起六龙奔日驭。下土熬熬若煎煮，苍生惶惶无处处。火云峥嵘焚泬寥，东皋老农肠欲焦。何当一雨苏我苗，为君击壤歌帝尧。
杂曲歌辞。结客少年场行:重义轻生一剑知，白虹贯日报仇归。片心惆怅清平世，酒市无人问布衣。
杂曲歌辞。少年乐:芳草落花如锦地，二十长游醉乡里。红缨不重白马骄，垂柳金丝香拂水。吴娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。
杂曲歌辞。少年行:千点斓斒喷玉骢，青丝结尾绣缠骏。鸣鞭晚出章台路，叶叶春依杨柳风。
杂曲歌辞。少年行:醉骑白马走空衢，恶少皆称电不如。五凤街头闲勒辔，半垂衫袖揖金吾。
杂曲歌辞。长安少年行:翠楼春酒虾蟆陵，长安少年皆共矜。纷纷半醉绿槐道，蹀躞花骢骄不胜。
杂曲歌辞。轻薄行:玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日沉月上且斗鸡，醉来莫问天高低。伯阳道德何涕唾，仲尼礼乐徒卑栖。
杂曲歌辞。壮士行:一斗之胆撑脏腑，如磥之筋碍臂骨。有时误入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣里青蛇鳞。
杂曲歌辞。车遥遥:自从车马出门朝，便入空房守寂寥。玉枕夜残鱼信绝，金钿秋尽雁书遥。脸边楚雨临风落，头上春云向日销。芳草又衰还不至，碧天霜冷转无漻。
杂曲歌辞。行路难:行路艰难不复歌，故人荣达我蹉跎。双轮晚上铜梁雪，一叶春浮瘴海波。自古要津皆若此，方今失路欲如何。君看西汉翟丞相，凤沼朝辞暮雀罗。
杂曲歌辞。古离别:晴烟漠漠柳毵毵，不那离情酒半酣。更把马鞭云外指，断肠春色在江南。
杂曲歌辞。远别离:莲叶团团杏花拆，长江鲤鱼鳍鬣赤。念君少年弃亲戚，千里万里独为客。谁言远别心不易，天星坠地能为石。几时断得城南陌，勿使居人有行役。
杂曲歌辞。结袜子:燕南壮士吴门豪，筑中置铅鱼隐刀。感君恩重许君命，泰山一掷轻鸿毛。
杂曲歌辞。突厥三台:雁门山上雁初飞，马邑阑中马正肥。日旰山西逢驿使，殷勤南北送征衣。
杂曲歌辞。独不见:卢家小妇郁金堂，海燕双栖玳瑁梁。九月寒砧催下叶，十年征戍忆辽阳。白狼河北音书断，丹凤城南秋夜长。谁知含愁独不见，使妾明月照流黄。
杂曲歌辞。独不见:玉关一自有氛埃，年少从军竟未回。门外尘凝张乐榭，水边香灭按歌台。窗残夜月人何处，帘卷春风燕复来。万里寂寥音信绝，寸心争忍不成灰。
杂曲歌辞。夜夜曲:北斗星移银汉低，班姬愁思凤城西。青槐陌上人行绝，明月楼前乌夜啼。
杂曲歌辞。夜夜曲:蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。
杂曲歌辞。秋夜长:秋天如水夜未央，天汉东西月色光。愁人不寐畏枕席，暗虫唧唧绕我傍。荒城为村无更声，起看北斗天未明。白露满田风袅袅，千声万声鹖鸟鸣。
杂曲歌辞。秋夜曲:丁丁漏水夜何长，漫漫轻云露月光。秋壁暗虫通夕响，寒衣未寄莫飞霜。
杂曲歌辞。秋夜曲:桂魄初生秋露微，轻罗已薄未更衣。银筝夜久殷勤弄，心怯空房不忍归。
杂曲歌辞。桃花曲:魏帝宫人舞凤楼，隋家天子泛龙舟。君王夜醉春眠晏，不觉桃花逐水流。
杂曲歌辞。春游乐:一年三百六十日，赏心那似春中物。草迷曲坞花满园，东家少年西家出。
杂曲歌辞。乐府二首:花颔红鬃一向偏，绿槐香陌欲朝天。仍嫌众里娇行疾，傍镫深藏白玉鞭。喷珠团香小桂条，玉鞭兼赐霍嫖姚。弄影便从天禁出，碧蹄声碎五门桥。
杂曲歌辞。乐府:光风澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
杂曲歌辞。水调歌第一:平沙落日大荒西，陇上明星高复低。孤山几处看烽火，壮士连营候鼓鼙。
杂曲歌辞。水调歌第二:猛将关西意气多，能骑骏马弄雕戈。金鞍宝铰精神出，笛倚新翻水调歌。
杂曲歌辞。水调歌第三:王孙别上绿珠轮，不羡名公乐此身。户外碧潭春洗马，楼前红烛夜迎人。
杂曲歌辞。水调歌第四:陇头一段气长秋，举目萧条总是愁。只为征人多下泪，年年添作断肠流。
杂曲歌辞。入破第一:细草河边一雁飞，黄龙关里挂戎衣。为受明王恩宠甚，从事经年不复归。
杂曲歌辞。入破第二:锦城丝管日纷纷，半入江风半入云。此曲只应天上去，人间能得几回闻。
杂曲歌辞。入破第三:昨夜遥欢出建章，今朝缀赏度昭阳。传声莫闭黄金屋，为报先开白玉堂。
杂曲歌辞。入破第四:日晚笳声咽戍楼，陇云漫漫水东流。行人万里向西去，满目关山空恨愁。
杂曲歌辞。入破第五:千年一遇圣明朝，愿对君王舞细腰。乍可当熊任生死，谁能伴凤上云霄。
杂曲歌辞。水调:凿河千里走黄沙，浮殿西来动日华。可道新声是亡国，且贪惆怅后庭花。
杂曲歌辞。凉州歌第一:汉家宫里柳如丝，上苑桃花连碧池。圣寿已传千岁酒，天文更赏百僚诗。
杂曲歌辞。凉州歌第二:朔风吹叶雁门秋，万里烟尘昏戍楼。征马长思青海北，胡笳夜听陇山头。
杂曲歌辞。排遍第一:三秋陌上早霜飞，羽猎平田浅草齐。锦背苍鹰初出按，五花骢马喂来肥。
杂曲歌辞。排遍第二:鸳鸯殿里笙歌起，翡翠楼前出舞人。唤上紫微三五夕，圣明方寿一千春。
杂曲歌辞。凉州词:国使翩翩随旆旌，陇西岐路足荒城。毡裘牧马胡雏小，日暮蕃歌三两声。
杂曲歌辞。凉州词:昨夜蕃兵报国仇，沙州都护破凉州。黄河九曲今归汉，塞外纵横战血流。
杂曲歌辞。太和第一:国门卿相旧山庄，圣主移来宴绿芳。帘外辗为车马路，花间踏出舞人场。
杂曲歌辞。太和第二:国鸟尚含天乐转，寒风犹带御衣香。为报碧潭明月夜，会须留赏待君王。
杂曲歌辞。太和第三:庭前鹊绕相思树，井上莺歌争刺桐。含情少妇悲春草，多是良人学转蓬。
杂曲歌辞。太和第四:塞北江南共一家，何须泪落怨黄沙。春酒半酣千日醉，庭前还有落梅花。
杂曲歌辞。太和第五彻:我皇膺运太平年，四海朝宗会百川。自古几多明圣主，不如今帝胜尧天。
杂曲歌辞。伊川歌第一:秋风明月独离居，荡子从戎十载馀。征人去日殷勤属，归雁来时数寄书。
杂曲歌辞。伊川歌第二:彤闱晓辟万鞍回，玉辂春游薄晚开。渭北清光摇草树，州南嘉景入楼台。
杂曲歌辞。入破第一:千门今夜晓初晴，万里天河彻帝京。璨璨繁星驾秋色，棱棱霜气韵钟声。
杂曲歌辞。入破第二:长安二月柳依依，西出流沙路渐微。阏氏山上春光少，相府庭边驿使稀。
杂曲歌辞。入破第三:三秋大漠冷溪山，八月严霜变草颜。卷旆风行宵渡碛，衔枚电扫晓应还。
杂曲歌辞。簇拍陆州:西去轮台万里馀，故乡音耗日应疏。陇山鹦鹉能言语，为报闺人数寄书。
杂曲歌辞。盖罗缝:秦时明月汉时关，万里征人尚未还。但愿龙庭神将在，不教胡马渡阴山。音书杜绝白狼西，桃李无颜黄鸟啼。寒鸟春深归去尽，出门肠断草萋萋。
杂曲歌辞。双带子:私言切语谁人会，海燕双飞绕画梁。君学秋胡不相识，妾亦无心去采桑。
杂曲歌辞。上巳乐:猩猩血彩系头标，天上齐声举画桡。却是内人争意切，六宫罗袖一时招。
杂曲歌辞。水鼓子:雕弓白羽猎初回，薄夜牛羊复下来。梦水河边秋草合，黑山峰外阵云开。
杂曲歌辞。婆罗门:回乐峰前沙似雪，受降城外月如霜。不知何处吹芦管，一夜征人尽望乡。
杂曲歌辞。镇西:天边物色更无春，只有羊群与马群。谁家营里吹羌笛，哀怨教人不忍闻。岁去年来拜圣朝，更无山阙对溪桥。九门杨柳浑无半，犹自千条与万条。
杂曲歌辞。离别难:绿杨陌上送行人，马去车回一望尘。不觉别时红泪尽，归来无泪可沾巾。
杂曲歌辞。乐世:管急丝繁拍渐稠，绿腰宛转曲终头。诚知乐世声声乐，老病人听未免愁。
杂曲歌辞。急乐世:正抽碧线绣红罗，忽听黄莺敛翠蛾。秋思冬愁春恨望，大都不得意时多。
杂曲歌辞。何满子:世传满子是人名，临就刑时曲始成。一曲四词歌八迭，从头便是断肠声。
杂曲歌辞。大酺乐:车驾东来值太平，大酺三日洛阳城。小儿一伎竿头绝，天下传呼万岁声。紫陌酺归日欲斜，红尘开路薛王家。双鬟前说楼前鼓，两伎争轮好结花。
杂曲歌辞。千秋乐:八月平时花萼楼，万方同乐奏千秋。倾城人看长竿出，一伎初成赵解愁。
杂曲歌辞。热戏乐:热戏争心剧火烧，铜槌暗执不相饶。上皇失喜宁王笑，百尺幢竿果动摇。
杂曲歌辞。如意娘:看朱成碧思纷纷，憔悴支离为忆君。不信比来长下泪，开箱验取石榴裙。
杂曲歌辞。雨霖铃:雨霖铃夜却归秦，犹是张徽一曲新。长说上皇垂泪教，月明南内更无人。
杂曲歌辞。桂花曲:可怜天上桂花孤，试问姮娥更要无。月宫幸有闲田地，何不中央种两株。
杂曲歌辞。渭城曲:渭城朝雨浥轻尘，客舍青青柳色春。劝君更尽一杯酒，西出阳关无故人。
杂曲歌辞。竹枝:帝子苍梧不复归，洞庭叶下荆云飞。巴人夜唱竹枝后，肠断晓猿声渐稀。
杂曲歌辞。竹枝:门前春水白蘋花，岸上无人小艇斜。商女经过江欲暮，散抛残食饲神鸦。乱绳千结绊人深，越罗万丈表长寻。杨柳在身垂意绪，藕花落尽见莲心。
杂曲歌辞。杨柳枝:一树春风万万枝，嫩于金色软于丝。永丰西角荒园里，尽日无人属阿谁。一树衰残委泥土，双枝荣耀植天庭。定知玄象今春后，柳宿光中添两星。
杂曲歌辞。杨柳枝:一树依依在永丰，两枝飞去杳无踪。玉皇曾采人间曲，应逐歌声入九重。
杂曲歌辞。杨柳枝:暂凭樽酒送无憀，莫损愁眉与细腰。人世死前唯有别，春风争拟惜长条。含烟惹雾每依依，万绪千条拂落晖。为报行人休尽折，半留相送半迎归。
杂曲歌辞。杨柳枝:梁苑隋堤事已空，万条犹舞旧春风。那堪更想千年后，谁见杨花入汉宫。
杂曲歌辞。杨柳枝:伤见路傍杨柳春，一枝折尽一重新。今年还折去年处，不送去年离别人。
杂曲歌辞。杨柳枝:春入行宫映翠微，玄宗侍女舞烟丝。如今柳向空城绿，玉笛何人更把吹。烂熳春归水国时，吴王宫殿柳垂丝。黄莺长叫空闺畔，西子无因更得知。
杂曲歌辞。杨柳枝:莫折宫前杨柳枝，玄宗曾向笛中吹。伤心日暮烟霞起，无限春愁生翠眉。凝碧池边敛翠眉，景阳台下绾青丝。那胜妃子朝元阁，玉手和烟弄一枝。
杂曲歌辞。浪淘沙:滩头细草接疏林，浪恶罾船半欲沉。宿鹭眠洲非旧浦，去年沙觜是江心。蛮歌豆蔻北人愁，松雨蒲风夜艇秋。浪起鵁鶄眠不得，寒沙细细入江流。
杂曲歌辞。金缕衣:劝君莫惜金缕衣，劝君惜取少年时。花开堪折直须折，莫待无花空折枝。
杂曲歌辞。踏歌词:花萼楼前雨露新，长安城里太平人。龙衔火树千灯艳，鸡踏莲花万岁春。帝宫三五戏春台，行雨流风莫妒来。西域灯轮千影合，东华金阙万重开。
杂曲歌辞。十二月乐辞。正月:上楼迎春新春归，暗黄着柳宫漏迟。薄薄淡霭弄野姿，寒绿幽泥生短丝。锦床晓卧玉肌冷，露脸未开对朝暝。官街柳带不堪折，早晚菖蒲胜绾结。
杂曲歌辞。十二月乐辞。九月:离宫散萤天似水，竹黄池冷芙蓉死。月缀金铺光脉脉，凉苑虚庭空澹白。霜花飞飞风草草，翠锦斓斑满层道。鸡人罢唱晓珑璁，鸦啼金井下疏桐。
杂曲歌辞。十二月乐辞。十二月:日脚淡光红洒洒，薄霜不销桂枝下。依稀和气解冬严，已就长日辞长夜。
杂曲歌辞。桃花行:岁去无言忽憔悴，时来含笑吐氛氲。不能拥路迷仙客，故欲开蹊侍圣君。
杂曲歌辞。桃花行:绮萼成蹊遍籞芳，红英扑地满筵香。莫将秋宴传王母，来比春华寿圣皇。
杂曲歌辞。桃花行:源水丛花无数开，丹跗红萼间青梅。从今结子三千岁，预喜仙游复摘来。
杂曲歌辞。桃花行:桃花灼灼有光辉，无数成蹊点更飞。为见芳林含笑待，遂同温树不言归。
杂曲歌辞。桃花行:红萼竞妍春苑曙，粉茸新向御筵开。长年愿奉西王宴，近侍惭无东朔才。
杂歌谣辞。吴楚歌（一曰燕美人歌）:庭前春鸟啄林声，红夹罗襦缝未成。今朝社日停针线，起向朱樱树下行。
杂歌谣辞。李夫人歌:延年不语望三星，莫说夫人上涕零。争奈世间惆怅在，甘泉宫夜看图形。
杂歌谣辞。大麦行:大麦干枯小麦黄，妇人行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。
杂歌谣辞。步虚词:汉武清斋读鼎书，内官扶上画云车。坛上月明宫殿闭，仰看星斗礼空虚。
杂歌谣辞。步虚词:阿母种桃云海际，花落子成二千岁。海风吹折最繁枝，跪捧琼盘献天帝。华表千年鹤一归，凝丹为顶雪为衣。星星仙语人听尽，却向五云翻翅飞。
杂歌谣辞。步虚词:青溪道士人不识，上天下天鹤一只。洞门深锁碧窗寒，滴露研朱写周易。
杂歌谣辞。步虚引:小隐山人十洲客，莓苔为衣双耳白。青编为我忽降书，暮雨虹霓一千尺。赤城门闭六丁直，晓日已烧东海色。朝天半夜闻玉鸡，星斗离离碍龙翼。
五郊乐章。舒和:御征乘宫出郊甸，安歌率舞递将迎。自有云门符帝赏，犹持雷鼓答天成。
五郊乐章。舒和:笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
五郊乐章。舒和:执籥持羽初终曲，朱干玉戚始分行。七德九功咸已畅，明灵降福具穰穰。
享太庙乐章。舒和:圣敬通神光七庙，灵心荐祚和万方。严禋克配鸿基远，明德惟馨凤历昌。
祈谷乐章。舒和:玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。
明堂乐章。舒和:御扆合宫承宝历，席图重馆奉明灵。偃武修文九围泰，沉烽静柝八荒宁。
雩祀乐章。舒和:凤曲登歌调令序，龙雩集舞泛祥风。彩旞云回昭睿德，朱干电发表神功。
享先农乐章。舒和:羽籥低昂文缀已，干戚蹈厉武行初。望岁祈农神所听，延祥介福岂云虚。
祭神州乐章。舒和:坤道降祥和庶品，灵心载德厚群生。水土既调三极泰，文武毕备九区平。
祭方丘乐章。舒和:玉币牲牷分荐享，羽旄干戚递成容。一德惟宁两仪泰，三材保合四时邕。
七夕赋咏成篇:夙驾鸣鸾启阊阖，霓裳遥裔俨天津。五明霜纨开羽扇，百和香车动画轮。婉娈夜分能几许，靓妆冶服为谁新。片时欢娱自有极，已复长望隔年人。
七夕赋咏成篇:皎皎宵月丽秋光，耿耿天津横复长。停梭且复留残纬，拂镜及早更新妆。彩凤齐驾初成辇，雕鹊填河已作梁。虽喜得同今夜枕，还愁重空明日床。
七夕赋咏成篇:日日思归勤理鬓，朝朝伫望懒调梭。凌风宝扇遥临月，映水仙车远渡河。历历珠星疑拖佩，冉冉云衣似曳罗。通宵道意终无尽，向晓离愁已复多。
咏马:宝马权奇出未央，雕鞍照曜紫金装。春草初生驰上苑，秋风欲动戏长杨。鸣珂屡度章台侧，细蹀经向濯龙傍。徒令汉将连年去，宛城今已献名王。
奉和圣制送来济应制:万乘腾镳警岐路，百壶供帐饯离宫。御沟分水声难绝，广宴当歌曲易终。兴言共伤千里道，俯迹聊示五情同。良哉既深留帝念，沃化方有赞天聪。
七夕赋咏成篇:一年抱怨嗟长别，七夕含态始言归。飘飘罗袜光天步，灼灼新妆鉴月辉。情催巧笑开星靥，不惜呈露解云衣。所叹却随更漏尽，掩泣还弄昨宵机。
于塞北春日思归:我家吴会青山远，他乡关塞白云深。为许羁愁长下泪，那堪春色更伤心。惊鸟屡飞恒失侣，落花一去不归林。如何此日嗟迟暮，悲来还作白头吟。
咏画障:芳晨丽日桃花浦，珠帘翠帐凤凰楼。蔡女菱歌移锦缆，燕姬春望上琼钩。新妆漏影浮轻扇，冶袖飘香入浅流。未减行雨荆台下，自比凌波洛浦游。
春日（一作元万顷诗）:花轻蝶乱仙人杏，叶密莺啼帝女桑。飞云阁上春应至，明月楼中夜未央。
九月九日登玄武山:九月九日眺山川，归心归望积风烟。他乡共酌金花酒，万里同悲鸿雁天。
奉和春日二首（前首一作上官仪诗）:花轻蕊乱仙人杏，叶密莺喧帝女桑。飞云阁上春应至，明月楼中夜未央。凤辇迎风乘紫阁，鸾车避日转彤闱。中堂促管淹春望，后殿清歌开夜扉。
奉和圣制夏日游石淙山:宸晖降望金舆转，仙路峥嵘碧涧幽。羽仗遥临鸾鹤驾，帷宫直坐凤麟洲。飞泉洒液恒疑雨，密树含凉镇似秋。老臣预陪悬圃宴，馀年方共赤松游。
奉和立春游苑迎春应制:乘时迎气正璇衡，灞浐烟氛向晚清。剪绮裁红妙春色，宫梅殿柳识天情。瑶筐彩燕先呈端，金缕晨鸡未学鸣。圣泽阳和宜宴乐，年年捧日向东城。
奉和圣制春日幸望春宫应制:东郊风物正熏馨，素浐凫鹥戏绿汀。凤阁斜通平乐观，龙旂直逼望春亭。光风摇动兰英紫，淑气依迟柳色青。渭浦明晨修禊事，群公倾贺水心铭。
奉和人日重宴大明宫恩赐彩缕人胜应制:新年宴乐坐东朝，钟鼓铿锽大乐调。金屋瑶筐开宝胜，花笺彩笔颂春椒。曲池苔色冰前液，上苑梅香雪里矫。宸极此时飞圣藻，微臣窃抃预闻韶。
奉和圣制龙池篇:龙兴白水汉兴符，圣主时乘运斗枢。岸上苇茸五花树，波中的皪千金珠。操环昔闻迎夏启，发匣先来瑞有虞。风色云光随隐见，赤云神化象江湖。
夜宴安乐公主宅:银烛金屏坐碧堂，只言河汉动神光。主家盛时欢不极，才子能歌夜未央。
饯唐永昌:洛阳桴鼓今不鸣，朝野咸推重太平。冬至冰霜俱怨别，春来花鸟若为情。
奉和幸安乐公主山庄应制:玉楼银榜枕严城，翠盖红旂列禁营。日映层岩图画色，风摇杂树管弦声。水边重阁含飞动，云里孤峰类削成。幸睹八龙游阆苑，无劳万里访蓬瀛。
奉和圣制喜雪应制:飘飘瑞雪下山川，散漫轻飞集九埏。似絮还飞垂柳陌，如花更绕落梅前。影随明月团纨扇，声将流水杂鸣弦。共荷神功万庾积，终朝圣寿百千年。
兴庆池侍宴应制:金阙平明宿雾收，瑶池式宴俯清流。瑞凤飞来随帝辇，祥鱼出戏跃王舟。帷齐绿树当筵密，盖转缃荷接岸浮。如临窃比微臣惧，若济叨陪圣主游。
奉和圣制早发三乡山行:羽卫森森西向秦，山川历历在清晨。晴云稍卷寒岩树，宿雨能销御路尘。圣德由来合天道，灵符即此应时巡。遣贤一一皆羁致，犹欲高深访隐沦。
奉和圣制龙池篇:天启神龙生碧泉，泉水灵源浸迤延。飞龙已向珠潭出，积水仍将银汉连。岸傍花柳看胜画，浦上楼台问是仙。我后元符从此得，方为万岁寿图川。
军中人日登高赠房明府:幽郊昨夜阴风断，顿觉朝来阳吹暖。泾水桥南柳欲黄，杜陵城北花应满。长安昨夜寄春衣，短翮登兹一望归。闻道凯旋乘骑入，看君走马见芳菲。
寒食还陆浑别业:洛阳城里花如雪，陆浑山中今始发。旦别河桥杨柳风，夕卧伊川桃李月。伊川桃李正芳新，寒食山中酒复春。野老不知尧舜力，酣歌一曲太平人。
寒食江州满塘驿:去年上巳洛桥边，今年寒食庐山曲。遥怜巩树花应满，复见吴洲草新绿。吴洲春草兰杜芳，感物思归怀故乡。驿骑明朝宿何处，猿声今夜断君肠。
至端州驿见杜五审言沈三佺期阎五朝隐王二无竞…成咏:逐臣北地承严谴，谓到南中每相见。岂意南中岐路多，千山万水分乡县。云摇雨散各翻飞，海阔天长音信稀。处处山川同瘴疠，自怜能得几人归。
绿竹引:青溪绿潭潭水侧，修竹婵娟同一色。徒生仙实凤不游，老死空山人讵识。妙年秉愿逃俗纷，归卧嵩丘弄白云。含情傲睨慰心目，何可一日无此君。
下山歌:下嵩山兮多所思，携佳人兮步迟迟。松间明月长如此，君再游兮复何时。
饯中书侍郎来济（一作太宗诗）:暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独对青山别路长。却将分手沾襟泪，还用持添离席觞。
奉和春初幸太平公主南庄应制:青门路接凤凰台，素浐宸游龙骑来。涧草自迎香辇合，岩花应待御筵开。文移北斗成天象，酒递南山作寿杯。此日侍臣将石去，共欢明主赐金回。
三阳宫侍宴应制得幽字:离宫秘苑胜瀛洲，别有仙人洞壑幽。岩边树色含风冷，石上泉声带雨秋。鸟向歌筵来度曲，云依帐殿结为楼。微臣昔忝方明御，今日还陪八骏游。
苑中遇雪应制:紫禁仙舆诘旦来，青旂遥倚望春台。不知庭霰今朝落，疑是林花昨夜开。
送司马道士游天台:羽客笙歌此地违，离筵数处白云飞。蓬莱阙下长相忆，桐柏山头去不归。
登逍遥楼:逍遥楼上望乡关，绿水泓澄云雾间。北去衡阳二千里，无因雁足系书还。
奉和春日玩雪应制:北阙彤云掩曙霞，东风吹雪舞山家。琼章定少千人和，银树长芳六出花。
伤曹娘二首:可怜冥漠去何之，独立丰茸无见期。君看水上芙蓉色，恰似生前歌舞时。前溪妙舞今应尽，子夜新歌遂不传。无复绮罗娇白日，直将珠玉闭黄泉。
和赵员外桂阳桥遇佳人:江雨朝飞浥细尘，阳桥花柳不胜春。金鞍白马来从赵，玉面红妆本姓秦。妒女犹怜镜中发，侍儿堪感路傍人。荡舟为乐非吾事，自叹空闺梦寐频。
函谷关:至人□□识仙风，瑞霭丹光远郁葱。灵迹才辞周柱下，祥氛已入函关中。不从紫气台端候，何得青华观里逢。欲访乘牛求宝箓，愿随鹤驾遍瑶空。
奉和春日幸望春宫（一作立春内出彩花应制）:澹荡春光满晓空，逍遥御辇入离宫。山河眺望云天外，台榭参差烟雾中。庭际花飞锦绣合，枝间鸟啭管弦同。即此欢娱齐镐宴，唯应率舞乐薰风。
奉和幸韦嗣立山庄应制:竹径桃源本出尘，松轩茅栋别惊新。御跸何须林下驻，山公不是俗中人。
望韩公堆:韩公堆上望秦川，渺渺关山西接连。孤客一身千里外，未知归日是何年。
滕王阁:滕王高阁临江渚，珮玉鸣鸾罢歌舞。书栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在，槛外长江空自流。
秋江送别二首:早是他乡值早秋，江亭明月带江流。已觉逝川伤别念，复看津树隐离舟。归舟归骑俨成行，江南江北互相望。谁谓波澜才一水，已觉山川是两乡。
蜀中九日:九月九日望乡台，他席他乡送客杯。人情已厌南中苦，鸿雁那从北地来。
寒夜怀友杂体二首:北山烟雾始茫茫，南津霜月正苍苍。秋深客思纷无已，复值征鸿中夜起。复閤重楼向浦开，秋风明月度江来。故人故情怀故宴，相望相思不相见。
河阳桥代窦郎中佳人答杨中舍:披风听鸟长河路，临津织女遥相妒。判知秋夕带啼还，那及春朝携手度。
人日侍宴大明宫恩赐彩缕人胜应制:凤城景色已含韶，人日风光倍觉饶。桂吐半轮迎此夜，蓂开七叶应今朝。鱼猜水冻行犹涩，莺喜春熙弄欲娇。愧奉登高摇彩翰，欣逢御气上丹霄。
奉和初春幸太平公主南庄应制（景龙三年二月十一日）:主家山第接云开，天上春游动地来。羽骑参差花外转，霓旌摇曳日边回。还将石溜调琴曲，更取峰霞入酒杯。鸾辂已辞乌鹊渚，箫声犹绕凤凰台。
太平公主山亭侍宴应制（景龙三年八月十三日）:黄金瑞榜绛河隈，白玉仙舆紫禁来。碧树青岑云外耸，朱楼画阁水中开。龙舟下瞰鲛人室，羽节高临凤女台。遽惜欢娱歌吹晚，挥戈更却曜灵回。
侍宴桃花园咏桃花应制:岁去无言忽憔悴，时来含笑吐氛氲。不能拥路迷仙客，故欲开蹊待圣君。
奉和圣制幸韦嗣立山庄应制:万骑千官拥帝车，八龙三马访仙家。凤凰原上开青壁，鹦鹉杯中弄紫霞。
游苑遇雪应制:散漫祥云逐圣回，飘飖瑞雪绕天来。不能落后争飞絮，故欲迎前赛早梅。
送司马先生:蓬阁桃源两处分，人间海上不相闻。一朝琴里悲黄鹤，何日山头望白云。
上清晖閤遇雪:千钟圣酒御筵披，六出祥英乱绕枝。即此神仙对琼圃，何须辙迹向瑶池。
石淙:羽盖龙旗下绝冥，兰除薜幄坐云扃。鸟和百籁疑调管，花发千岩似画屏。金灶浮烟朝漠漠，石床寒水夜泠泠。自然碧洞窥仙境，何必丹丘是福庭。
守岁侍宴应制:季冬除夜接新年，帝子王孙捧御筵。宫阙星河低拂树，殿廷灯烛上薰天。弹弦奏节梅风入，对局探钩柏酒传。欲向正元歌万寿，暂留欢赏寄春前。
大酺:昆陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。火德云官逢道泰，天长地久属年丰。
春日京中有怀:今年游寓独游秦，愁思看春不当春。上林苑里花徒发，细柳营前叶漫新。公子南桥应尽兴，将军西第几留宾。寄语洛城风日道，明年春色倍还人。
赠苏绾书记:知君书记本翩翩，为许从戎赴朔边。红粉楼中应计日，燕支山下莫经年。
渡湘江:迟日园林悲昔游，今春花鸟作边愁。独怜京国人南窜，不似湘江水北流。
戏赠赵使君美人:红粉青娥映楚云，桃花马上石榴裙。罗敷独向东方去，谩学他家作使君。
九日登玄武山旅眺:九月九日望遥空，秋水秋天生夕风。寒雁一向南去远，游人几度菊花丛。
奉和圣制夏日游石淙山:二室三涂光地险，均霜揆日处天中。石泉石镜恒留月，山鸟山花竞逐风。周王久谢瑶池赏，汉主悬惭玉树宫。别有祥烟伴佳气，能随轻辇共葱葱。
奉和圣制龙池篇:恭闻帝里生灵沼，应报明君鼎业新。既协翠泉光宝命，还符白水出真人。此时舜海潜龙跃，此地尧河带马巡。独有前池一小雁，叨承旧惠入天津。
嵩山石淙侍宴应制:雕舆藻卫拥千官，仙洞灵溪访九丹。隐暧源花迷近路，参差岭竹扫危坛。重崖对耸霞文驳，瀑水交飞雨气寒。天洛宸襟有馀兴，裴回周矖驻归銮。
寄刘校书:俗吏三年何足论，每将荣辱在朝昏。才微易向风尘老，身贱难酬知己恩。御苑残莺啼落日，黄山细雨湿归轩。回首汉家丞相府，昨来谁得扫重门。
萤:秋风凛凛月依依，飞过高梧影里时。暗处若教同众类，世间争得有人知。
蛩:愁杀离家未达人，一声声到枕前闻。苦吟莫向朱门里，满耳笙歌不听君。
云:聚散虚空去复还，野人闲处倚筇看。不知身是无根物，蔽月遮星作万端。
野井:纵无汲引味清澄，冷浸寒空月一轮。凿处若教当要路，为君常济往来人。
米囊花:开花空道胜于草，结实何曾济得民。却笑野田禾与黍，不闻弦管过青春。
惜花:艳拂衣襟蕊拂杯，绕枝闲共蝶徘徊。春风满目还惆怅，半欲离披半未开。
和宋之问下山歌:日云暮兮下嵩山，路连绵兮树石间。出谷口兮见明月，心裴回兮不能还。
奉和春日出苑瞩目应令:铜龙晓辟问安回，金辂春游博望开。渭北晴光摇草树，终南佳气入楼台。招贤已得商山老，托乘还征邺下才。臣在东周独留滞，忻逢睿藻日边来。
嵩山石淙侍宴应制:洞口仙岩类削成，泉香石冷昼含清。龙旗画月中天下，凤管披云此地迎。树作帷屏阳景翳，芝如宫阙夏凉生。今朝出豫临悬圃，明日陪游向赤城。
奉和圣制夏日游石淙山:金台隐隐陵黄道，玉辇亭亭下绛雰。千种冈峦千种树，一重岩壑一重云。花落风吹红的历，藤垂日晃绿葐蒀。五百里内贤人聚，愿陪阊阖侍天文。
奉和立春游苑迎春应制:管籥周移寰极里，乘舆望幸斗城闉。草根未结青丝缕，萝茑犹垂绿帔巾。鹊入巢中言改岁，燕衔书上道宜新。愿得长绳系取日，光临天子万年春。
夜宴安乐公主新宅:凤凰鸣舞乐昌年，蜡炬开花夜管弦。半醉徐击珊瑚树，已闻钟漏晓声传。
饯唐永昌:洛阳难理若棼丝，椎破连环定不疑。鹦鹉休言秦地乐，回头一顾一相思。
奉和立春游苑迎春应制:灞涘长安恒近日，殷正腊月早迎新。池鱼戏叶仍含冻，宫女裁花已作春。向苑云疑承翠幄，入林风若起青蘋。年年斗柄东无限，愿挹琼觞寿北辰。
奉和圣制春日幸望春宫应制:九重楼阁半山霞，四望韶阳春未赊。侍跸妍歌临灞涘，留觞艳舞出京华。危竿竞捧中街日，戏马争衔上苑花。景色欢娱长若此，承恩不醉不还家。
奉和人日宴大明宫恩赐彩缕人胜应制:鸾凤旌旗拂晓陈，鱼龙角牴大明辰。青韶既肇人为日，绮胜初成日作人。圣藻凌云裁柏赋，仙歌促宴摘梅春。垂旒一庆宜年酒，朝野俱欢荐寿新。
奉和幸安乐公主山庄应制:银河南渚帝城隅，帝辇平明出九衢。刻凤蟠螭凌桂邸，穿池叠石写蓬壶。琼箫暂下钧天乐，绮缀长悬明月珠。仙榜承恩争既醉，方知朝野更欢娱。
兴庆池侍宴应制:沧池漭沆帝城边，殊胜昆明凿汉年。夹岸旌旗疏辇道，中流箫鼓振楼船。云峰四起迎宸幄，水树千重入御筵。宴光已深鱼藻咏，承恩更欲奏甘泉。
夜宴安乐公主宅:主第新成银作榜，宾筵广宴玉为楼。壶觞既卜仙人夜，歌舞宜停织女秋。
奉和初春幸太平公主南庄应制:沁园佳丽夺蓬瀛，翠壁红泉绕上京。二圣忽从鸾殿幸，双仙正下凤楼迎。花含步辇空间出，树杂帷宫画里行。无路乘槎窥汉渚，徒知访卜就君平。
人日宴大明宫恩赐彩缕人胜应制:朱城待凤韶年至，碧殿疏龙淑气来。宝帐金屏人已帖，图花学鸟胜初裁。林香近接宜春苑，山翠遥添献寿杯。向夕凭高风景丽，天文垂耀象昭回。
奉和春日幸望春宫应制:玉辇金舆天上来，花园四望锦屏开。轻丝半拂朱门柳，细缬全披画阁梅。舞蝶飞行飘御席，歌莺度曲绕仙杯。圣词今日光辉满，汉主秋风莫道才。
奉和立春游苑迎春:金舆翠辇迎嘉节，御苑仙宫待献春。淑气初衔梅色浅，条风半拂柳墙新。天杯庆寿齐南岳，圣藻光辉动北辰。稍觉披香歌吹近，龙骖日暮下城闉。
帝幸兴庆池戏竞渡应制:拂露金舆丹旆转，凌晨黼帐碧池开。南山倒影从云落，北涧摇光写溜回。急桨争标排荇度，轻帆截浦触荷来。横汾宴镐欢无极，歌舞年年圣寿杯。
侍宴安乐公主庄应制:平阳金榜凤凰楼，沁水银河鹦鹉洲。彩仗遥临丹壑里，仙舆暂幸绿亭幽。前池锦石莲花艳，后岭香炉桂蕊秋。贵主称觞万年寿，还轻汉武济汾游。
侍宴安乐公主新宅应制:银河半倚凤凰台，玉酒相传鹦鹉杯。若见君平须借问，仙槎一去几时来。
饯唐永昌赴任东都:闻道飞凫向洛阳，翩翩矫翮度文昌。因声寄意三花树，少室岩前几过香。
奉和立春日内出彩花树应制（一作人日大明宫应制）:禁苑韶年此日归，东郊道上转青旂。柳色梅芳何处所，风前雪里觅芳菲。开冰池内鱼新跃，剪彩花间燕始飞。欲识王游布阳气，为观天藻竞春晖。
奉和春日幸望春宫应制:暮春春色最便妍，苑里花开列御筵。商山积翠临城起，浐水浮光共幕连。莺藏嫩叶歌相唤，蝶碍芳丛舞不前。欢娱节物今如此，愿奉宸游亿万年。
奉和幸安乐公主山庄应制:主家别墅帝城隈，无劳海上觅蓬莱。沓石悬流平地起，危楼曲阁半天开。庭莎作荐舞行出，浦树相将歌棹回。此日风光与形胜，只言作伴圣词来。
兴庆池侍宴应制:苍龙阙下天泉池，轩驾来游箫管吹。缘堤夏筱萦不散，冒水新荷卷复披。帐殿疑从画里出，楼船直在镜中移。自然东海神仙处，何用西昆辙迹疲。
人日玩雪应制:胜日登临云叶起，芳风摇荡雪花飞。呈晖幸得承金镜，飏彩还将奉玉衣。
上巳日祓禊渭滨应制:桃花欲落柳条长，沙头水上足风光。此时御跸来游处，愿奉年年祓禊觞。
苑中遇雪应制:龙骖晓入望春宫，正逢春雪舞东风。花光并洒天文上，寒气行消御酒中。
夜宴安乐公主新宅:层轩洞户旦新披，度曲飞觞夜不疲。绮缀玲珑河色晓，珠帘隐映月华窥。
奉和圣制幸韦嗣立山庄:非吏非隐晋尚书，一丘一壑降乘舆。天藻缘情两曜合，山卮献寿万年馀。
饯唐永昌:始见郎官拜洛阳，旋闻近侍发雕章。绪言已勖期年政，绮字当生满路光。
奉和初春幸太平公主南庄应制:主第山门起灞川，宸游风景入初年。凤凰楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
奉和春日幸望春宫应制:东望望春春可怜，更逢晴日柳含烟。宫中下见南山尽，城上平临北斗悬。细草遍承回辇处，轻花微落奉觞前。宸游对此欢无极，鸟哢声声入管弦。
人日重宴大明宫恩赐彩缕人胜应制:疏龙磴道切昭回，建凤旗门绕帝台。七叶仙蓂依月吐，千株御柳拂烟开。初年竞贴宜春胜，长命先浮献寿杯。是日皇灵知窃幸，群心就捧大明来。
侍宴安乐公主山庄应制:駸駸羽骑历城池，帝女楼台向晚披。雾洒旌旗云外出，风回岩岫雨中移。当轩半落天河水，绕径全低月树枝。箫鼓宸游陪宴日，和鸣双凤喜来仪。
兴庆池侍宴应制:降鹤池前回步辇，栖鸾树杪出行宫。山光积翠遥疑逼，水态含青近若空。直视天河垂象外，俯窥京室画图中。皇欢未使恩波极，日暮楼船更起风。
广达楼下夜侍酺宴应制:东岳封回宴洛京，西墉通晚会公卿。楼台绝胜宜春苑，灯火还同不夜城。正睹人间朝市乐，忽闻天上管弦声。酺来万舞群臣醉，喜戴千年圣主明。
龙池乐章（唐享龙池乐章第七章）:西京凤邸跃龙泉，佳气休光镇在天。轩后雾图今已得，秦王水剑昔常传。恩鱼不入昆明钓，瑞鹤长如太液仙。愿侍巡游同旧里，更闻箫鼓济楼船。
扈从鄠杜间奉呈刑部尚书舅崔黄门马常侍:翠辇红旗出帝京，长杨鄠杜昔知名。云山一一看皆美，竹树萧萧画不成。羽骑将过持袂拂，香车欲度卷帘行。汉家曾草巡游赋，何似今来应圣明。
景龙观送裴士曹:昔日尝闻公主第，今时变作列仙家。池傍坐客穿丛筱，树下游人扫落花。雨雪长疑向函谷，山泉直似到流沙。君还洛邑分明记，此处同来阅岁华。
春晚紫微省直寄内:直省清华接建章，向来无事日犹长。花间燕子栖鳷鹊，竹下鹓雏绕凤凰。内史通宵承紫诰，中人落晚爱红妆。别离不惯无穷忆，莫误卿卿学太常。
赠彭州权别驾:双流脉脉锦城开，追饯年年往复回。只道歌谣迎半刺，徒闻礼数揖中台。黄莺急啭春风尽，斑马长嘶落景催。莫怆分飞岐路别，还当奏最掖垣来。
寒食宴于中舍别驾兄弟宅:子推山上歌龙罢，定国门前结驷来。始睹元昆锵玉至，旋闻季子佩刀回。晴花处处因风起，御柳条条向日开。自有长筵欢不极，还将彩服咏南陔。
九月九日望蜀台:蜀王望蜀旧台前，九日分明见一川。北料乡关方自此，南辞城郭复依然。青松系马攒岩畔，黄菊留人籍道边。自昔登临湮灭尽，独闻忠孝两能传。
夜宴安乐公主新宅:车如流水马如龙，仙史高台十二重。天上初移衡汉匹，可怜歌舞夜相从。
侍宴桃花园咏桃花应制:桃花灼灼有光辉，无数成蹊点更飞。为见芳林含笑待，遂同温树不言归。
奉和圣制幸韦嗣立庄应制:树色参差隐翠微，泉流百尺向空飞。传闻此处投竿住，遂使兹辰扈跸归。
重送舒公:散骑金貂服彩衣，松花水上逐春归。悬知邑里遥相望，事主荣亲代所稀。
龙池篇:灵沼萦回邸第前，浴日涵春写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
龙池篇:龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣馀烟雾，舜海渔舟尚往还。愿似飘飖五云影，从来从去九天关。
奉和圣制龙池篇:帝宅王家大道边，神马潜龙涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫疑波上春云少，只为从龙直上天。
边词:五原春色旧来迟，二月垂杨未挂丝。即今河畔冰开日，正是长安花落时。
奉和兴庆池戏竞渡应制:夹道传呼翊翠虬，天回日转御芳洲。青潭晓霭笼仙跸，红屿晴花隔彩旒。香溢金杯环广坐，声传妓舸匝中流。群臣相庆嘉鱼乐，共哂横汾歌吹秋。
苑中遇雪应制:千钟圣酒御筵披，六出祥英乱绕枝。即此神仙对琼圃，何烦辙迹向瑶池。
上巳日祓禊渭滨应制:晴风丽日满芳洲，柳色春筵祓锦流。皆言侍跸横汾宴，暂似乘槎天汉游。
夜宴安乐公主新宅应制:凤楼开阖引明光，花酎连添醉益香。欲知帝女薰天贵，金柯玉柱夜成行。
饯唐永昌:金溪碧水玉潭沙，凫舄翩翩弄日华。斗鸡香陌行春倦，为摘东园桃李花。
侍宴桃花园:源水丛花无数开，丹跗红萼间青梅。从今结子三千岁，预喜仙游复摘来。
石淙:碧淀红涔崿嶂间，淙嵌洑岨洊成湾。琪树璿娟花未落，银芝窋咤露初还。八风行殿开仙榜，七景飞舆下石关。张茑席云平圃宴，焜煌金记蕴名山。
忆蜀地佳人:东西吴蜀关山远，鱼来雁去两难闻。莫怪常有千行泪，只为阳台一片云。
奉和圣制夏日游石淙山:此地岩壑数千重，吾君驾鹤□乘龙。掩映叶光含翡翠，参差石影带芙蓉。白日将移冲叠巘，玄云欲度碍高峰。对酒鸣琴追野趣，时闻清吹入长松。
奉和圣制夏日游石淙山:六龙骧首晓駸駸，七圣陪轩集颍阴。千丈松萝交翠幕，一丘山水当鸣琴。青鸟白云王母使，垂藤断葛野人心。山中日暮幽岩下，泠然香吹落花深。
奉和圣制夏日游石淙山:云车遥裔三珠树，帐殿交阴八桂丛。涧险泉声疑度雨，川平桥势若晴虹。叔夜弹琴歌白雪，孙登长啸韵清风。即此陪欢游阆苑，无劳辛苦向崆峒。
奉和圣制夏日游石淙山:玉洞幽寻更是天，朱霞绿景镇韶年。飞花藉藉迷行路，啭鸟遥遥作管弦。雾隐长林成翠幄，风吹细雨即虹泉。此中碧酒恒参圣，浪道昆山别有仙。
送道士入天台:洛阳陌上多离别，蓬莱山下足波潮。碧海桑田何处在，笙歌一听一遥遥。
奉和圣制夏日游石淙山:山中别有神仙地，屈曲幽深碧涧垂。岩前暂驻黄金辇，席上还飞白玉卮。远近风泉俱合杂，高低云石共参差。林壑偏能留睿赏，长天莫遽下丹曦。
奉和圣制夏日游石淙山:九旗云布临嵩室，万骑星陈集颍川。瑞液含滋登禹膳，飞流荐响入虞弦。山扉野径朝花积，帐殿帷宫夏叶连。微臣献寿迎千寿，愿奉尧年倚万年。
早春洛阳答杜审言:梓泽年光往复来，杜霸游人去不回。若非载笔登麟阁，定是吹箫伴凤台。路傍桃李花犹嫩，波上芙蕖叶未开。分明寄语长安道，莫教留滞洛阳才。
折杨柳:可怜濯濯春杨柳，攀折将来就纤手。妾容与此同盛衰，何必君恩能独久。
洛中晴月送殷四入关:清洛浮桥南渡头，天晶万里散华洲。晴看石濑光无数，晓入寒潭浸不流。微云一点曙烟起，南陌憧憧遍行子。欲将此意与君论，复道秦关尚千里。
唐封泰山乐章。舒和:六钟翕协六变成，八佾徜徉八风生。乐九韶兮人神感，美七德兮天地清。
唐享太庙乐章。舒和:六钟翕协六变成，八佾徜徉八风生。乐九韶兮人神感，美七德兮天地清。
离会曲:何处送客洛桥头，洛水泛泛中行舟。可怜河树叶萎蕤，关关河鸟声相思。街鼓喧喧日将夕，去棹归轩两相迫。何人送客故人情，故人今夜何处客。
巡边在河北作:去年六月西河西，今年六月北河北。沙场碛路何为尔，重气轻生知许国。人生在世能几时，壮年征战发如丝。会待安边报明主，作颂封山也未迟。
奉和圣制春日幸望春宫应制:别馆芳菲上苑东，飞花澹荡御筵红。城临渭水天河静，阙对南山雨露通。绕殿流莺凡几树，当蹊乱蝶许多丛。春园既醉心和乐，共识皇恩造化同。
侍宴隆庆池应制:灵池月满直城隈，黻帐天临御路开。东沼初阳疑吐出，南山晓翠若浮来。鱼龙百戏纷容与，凫鹢双舟较溯洄。愿似金堤青草馥，长承瑶水白云杯。
奉和圣制春日出苑应制（一作瞩目应令，一作明皇诗）:禁林艳裔发青阳，春望逍遥出画堂。雨洗亭皋千亩绿，风吹梅李一园香。鹤飞不去随青管，鱼跃翻来入彩航。睿赏欢承天保定，遒文更睹日重光。
扈从温泉宫献诗:温泉启蛰气氛氲，渭浦归鸿日数群。骑仗联联环北极，鸣笳步步引南熏。松间彩殿笼佳气，山上朱旗绕瑞云。不知远梦华胥国，何如亲奉帝尧君。
三月三日诏宴定昆池宫庄赋得筵字:凤凰楼下对天泉，鹦鹉洲中匝管弦。旧识平阳佳丽地，今逢上巳盛明年。舟将水动千寻日，幕共林横两岸烟。不降玉人观禊饮，谁令醉舞拂宾筵。
先天应令:三阳丽景早芳辰，四序嘉园物候新。梅花百般障行路，垂柳千条暗回津。鸟惊直为飞风叶，鱼跃都由怯岸人。唯愿圣主南山寿，何愁不赏万年春。
同赵侍御巴陵早春作:江上春来早可观，巧将春物妒馀寒。水苔共绕留鸟石，花鸟争开斗鸭栏。佩胜芳辰日渐暖，然灯美夜月初圆。意随北雁云飞去，直待南州蕙草残。
灉湖山寺:空山寂历道心生，虚谷迢遥野鸟声。禅室从来尘外赏，香台岂是世中情。云间东岭千寻出，树里南湖一片明。若使巢由知此意，不将萝薜易簪缨。
幽州新岁作:去岁荆南梅似雪，今年蓟北雪如梅。共知人事何常定，且喜年华去复来。边镇戍歌连夜动，京城燎火彻明开。遥遥西向长安日，愿上南山寿一杯。
奉和三日祓禊渭滨应制:青郊上巳艳阳年，紫禁皇游祓渭川。幸得欢娱承湛露，心同草树乐春天。
桃花园马上应制:林间艳色骄天马，苑里秾华伴丽人。愿逐南风飞帝席，年年含笑舞青春。
奉和圣制幸韦嗣立山庄应制:西京上相出扶阳，东郊别业好池塘。自非仁智符天赏，安能日月共回光。
奉和圣制同玉真公主游大哥山池题石壁:池如明镜月华开，山学香炉云气来。神藻飞为鶺鴒赋，仙声飏出凤凰台。
十五日夜御前口号踏歌词二首:花萼楼前雨露新，长安城里太平人。龙衔火树千重焰，鸡踏莲花万岁春。帝宫三五戏春台，行雨流风莫妒来。西域灯轮千影合，东华金阙万重开。
三月三日定昆池奉和萧令得潭字韵:暮春三月日重三，春水桃花满禊潭。广乐逶迤天上下，仙舟摇衍镜中酣。
和尹从事懋泛洞庭:平湖一望上连天，林景千寻下洞泉。忽惊水上光华满，疑是乘舟到日边。
送梁六自洞庭山作:巴陵一望洞庭秋，日见孤峰水上浮。闻道神仙不可接，心随湖水共悠悠。
同赵侍御望归舟:山庭迥迥面长川，江树重重极远烟。形影相追高翥鸟，心肠并断北风船。
襄阳路逢寒食:去年寒食洞庭波，今年寒食襄阳路。不辞著处寻山水，只畏还家落春暮。
流合浦岭外作:瘴江西去火为山，炎徼南穷鬼作关。从此更投人境外，生涯应在有无间。
奉和初春幸太平公主南庄应制:主第岩扃架鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
上巳日祓禊渭滨应制:乘春祓禊逐风光，扈跸陪銮渭渚傍。还笑当时水滨老，衰年八十待文王。
奉和初春幸太平公主南庄应制:平阳馆外有仙家，沁水园中好物华。地出东郊回日御，城临南斗度云车。风泉韵绕幽林竹，雨霰光摇杂树花。已庆时来千亿寿，还言日暮九重赊。
兴庆池侍宴应制:神池泛滥水盈科，仙跸纡徐步辇过。纵棹洄沿萍溜合，开轩眺赏麦风和。潭鱼在藻供游咏，谷鸟含樱入赋歌。寄语乘槎溟海客，回头来此问天河。
侍宴安乐公主山庄应制:金舆玉辇背三条，水阁山楼望九霄。野外初迷七圣道，河边忽睹二灵桥。悬冰滴滴依虬箭，清吹冷冷杂凤箫。回晚平阳歌舞合，前溪更转木兰桡。
奉和春日幸望春宫应制:东城结宇敞千寻，北阙回舆具四临。丽日祥烟承罕毕，轻荑弱草籍衣簪。秦商重沓云岩近，河渭萦纡雾壑深。谬接鹓鸿陪赏乐，还欣鱼鸟遂飞沉。
人日重宴大明宫恩赐彩缕人胜应制:诘旦行春上苑中，凭高却下大明宫。千年执象寰瀛泰，七日为人庆赏隆。铁凤曾鶱摇瑞雪，铜乌细转入祥风。此时朝野欢无算，此岁云天乐未穷。
享龙池乐第八章:星分邑里四人居，水洊源流万顷馀。魏国君王称象处，晋家蕃邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
侍宴桃花园咏桃花应制:绮萼成蹊遍籞芳，红英扑地满筵香。莫将秋宴传王母，来比春华奉圣皇。
奉和三日祓禊渭滨:上林花鸟暮春时，上巳陪游乐在兹。此日欣逢临渭赏，昔年空道济汾词。
奉和幸韦嗣立山庄侍宴应制:曲榭回廊绕涧幽，飞泉喷下溢池流。祗应感发明王梦，遂得邀迎圣帝游。
侍宴安乐公主新宅应制:牵牛南渡象昭回，学凤楼成帝女来。平旦鹓鸾歌舞席，方宵鹦鹉献酬杯。
饯唐永昌:田郎才貌出咸京，潘子文华向洛城。愿以深心留善政，当令强项谢高名。
奉和立春游苑迎春应制:天游龙辇驻城闉，上苑迟光晚更新。瑶台半入黄山路，玉槛傍临玄霸津。梅香欲待歌前落，兰气先过酒上春。幸预柏台称献寿，愿陪千亩及农晨。
奉和幸安乐公主山庄应制:皇女琼台天汉浔，星桥月宇构山林。飞萝半拂银题影，瀑布环流玉砌阴。菊浦香随鹦鹉泛，箫楼韵逐凤凰吟。瑶池驻跸恩方久，璧月无文兴转深。
夜宴安乐公主宅:侯家主第一时新，上席华年不惜春。珠釭缀日那知夜，玉斝流霞畏底晨。
奉和春日幸望春宫应制:和风助律应韶年，清跸乘高入望仙。花笑莺歌迎帝辇，云披日霁俯皇川。南山近压仙楼上，北斗平临御扆前。一奏恩荣同镐宴，空知率舞听薰弦。
奉和幸安乐公主山庄应制:银榜重楼出雾开，金舆步辇向天来。泉声迥入吹箫曲，山势遥临献寿杯。帝女含笑流飞电，乾文动色象昭回。诚愿北极拱尧日，微臣抃舞咏康哉。
夜宴安乐公主新宅:金榜重楼开夜扉，琼筵爱客未言归。衔欢不觉银河曙，尽醉那知玉漏稀。
奉和圣制春日幸望春宫应制:九春风景足林泉，四面云霞敞御筵。花镂黄山绣作苑，草图玄灞锦为川。飞觞竞醉心回日，走马争先眼著鞭。喜奉仙游归路远，直言行乐不言旋。
奉和幸安乐公主山庄应制:主家园囿极新规，帝郊游豫奉天仪。欢宴瑶台镐京集，赏赐铜山蜀道移。曲阁交映金精板，飞花乱下珊瑚枝。借问今朝八龙驾，何如昔日望仙池。
夜宴安乐公主新宅:秦楼宴喜月裴回，妓筵银烛满庭开。坐中香气排花出，扇后歌声逐酒来。
饯唐永昌:河洛风烟壮市朝，送君飞凫去渐遥。更思明年桃李月，花红柳绿宴浮桥。
奉和立春游苑迎春应制:玄籥飞灰出洞房，青郊迎气肇初阳。仙舆暂下宜春苑，御醴行开荐寿觞。映水轻苔犹隐绿，缘堤弱柳未舒黄。唯有裁花饰簪鬓，恒随圣藻狎年光。
奉和圣制春日幸望春宫应制:彩仗雕舆俯碧浔，行春御气发皇心。摇风细柳萦驰道，映日轻花出禁林。遍野园亭开帟幕，连堤草树狎衣簪。谬参西掖沾尧酒，愿沐南薰解舜琴。
奉和人日宴大明宫恩赐彩缕人胜应制:日宇千门平旦开，天容万象列昭回。三阳候节金为胜，百福迎祥玉作杯。就暖风光偏著柳，辞寒雪影半藏梅。何幸得参词赋职，自怜终乏马卿才。
奉和幸安乐公主山庄应制:主家台沼胜平阳，帝幸欢娱乐未央。掩映雕窗交极浦，参差绣户绕回塘。泉声百处传歌曲，树影千重对舞行。圣酒一沾何以报，唯欣颂德奉时康。
兴庆池侍宴应制:积水逶迤绕直城，含虚皎镜有馀清。图云曲榭连缇幕，映日中塘间彩旌。赏洽犹闻箫管沸，欢留更睹木兰轻。无劳海上寻仙客，即此蓬莱在帝京。
夜宴安乐公主宅:凤楼窈窕凌三袭，翠幌玲珑瞰九衢。复道中宵留宴衎，弥令上客想踟蹰。
饯唐永昌:闻君出宰洛阳隅，宾友称觞饯路衢。别后相思在何处，只应关下望仙凫。
长门怨（一作刘皂诗）:宫殿沉沉月欲分，昭阳更漏不堪闻。珊瑚枕上千行泪，不是思君是恨君。
仪坤庙乐章:送文迎武递参差，一始一终光圣仪。四海生人歌有庆，千龄孝享肃无亏。
奉和立春游苑迎春:东郊暂转迎春仗，上苑初飞行庆杯。风射蛟冰千片断，气冲鱼钥九关开。林中觅草才生蕙，殿里争花并是梅。歌吹衔恩归路晚，栖乌半下凤城来。
人日重宴大明宫赐彩缕人胜应制:拂旦鸡鸣仙卫陈，凭高龙首帝城春。千官黼帐杯前寿，百福香奁胜里人。山鸟初来犹怯啭，林花未发已偷新。天文正应韶光转，设报悬知用此辰。
奉和春初幸太平公主南庄应制:主家山第早春归，御辇春游绕翠微。买地铺金曾作埒，寻河取石旧支机。云间树色千花满，竹里泉声百道飞。自有神仙鸣凤曲，并将歌舞报恩晖。
奉和春日幸望春宫应制:芳郊绿野散春晴，复道离宫烟雾生。杨柳千条花欲绽，葡萄百丈蔓初萦。林香酒气元相入，鸟啭歌声各自成。定是风光牵宿醉，来晨复得幸昆明。
侍宴安乐公主新宅应制:皇家贵主好神仙，别业初开云汉边。山出尽如鸣凤岭，池成不让饮龙川。妆楼翠幌教春住，舞阁金铺借日悬。敬从乘舆来此地，称觞献寿乐钧天。
龙池篇（唐享龙池乐章第三章）:龙池跃龙龙已飞，龙德先天天不违。池开天汉分黄道，龙向天门入紫微。邸第楼台多气色，君王凫雁有光辉。为报寰中百川水，来朝此地莫东归。
兴庆池侍宴应制:碧水澄潭映远空，紫云香驾御微风。汉家城阙疑天上，秦地山川似镜中。向浦回舟萍已绿，分林蔽殿槿初红。古来徒羡横汾赏，今日宸游圣藻雄。
从幸香山寺应制:南山奕奕通丹禁，北阙峨峨连翠云。岭上楼台千地起，城中钟鼓四天闻。旃檀晓阁金舆度，鹦鹉晴林采眊分。愿以醍醐参圣酒，还将祇苑当秋汾。
红楼院应制（一作僧广宣诗）:红楼疑见白毫光，寺逼宸居福盛唐。支遁爱山情谩切，昙摩泛海路空长。经声夜息闻天语，炉气晨飘接御香。谁谓此中难可到，自怜深院得徊翔。
再入道场纪事应制（一作僧广宣诗）:南方归去再生天，内殿今年异昔年。见辟乾坤新定位，看题日月更高悬。行随香辇登仙路，坐近炉烟讲法筵。自喜恩深陪侍从，两朝长在圣人前。
嵩山石淙侍宴应制:金舆旦下绿云衢，彩殿晴临碧涧隅。溪水泠泠杂行漏，山烟片片绕香炉。仙人六膳调神鼎，玉女三浆捧帝壶。自惜汾阳纡道驾，无如太室览真图。
古意呈补阙乔知之（一作古意，又作独不见）:卢家少妇郁金堂，海燕双栖玳瑁梁。九月寒砧催木叶，十年征戍忆辽阳。白狼河北音书断，丹凤城南秋夜长。谁谓含愁独不见，更教明月照流黄。
遥同杜员外审言过岭:天长地阔岭头分，去国离家见白云。洛浦风光何所似，崇山瘴疠不堪闻。南浮涨海人何处，北望衡阳雁几群。两地江山万馀里，何时重谒圣明君。
和上巳连寒食有怀京洛:天津御柳碧遥遥，轩骑相从半下朝。行乐光辉寒食借，太平歌舞晚春饶。红妆楼下东回辇，青草洲边南渡桥。坐见司空扫西第，看君侍从落花朝。
陪幸太平公主南庄诗（一作苏颋诗）:主第山门起灞川，宸游风景入初年。凤凰楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
守岁应制:南渡轻冰解渭桥，东方树色起招摇。天子迎春取今夜，王公献寿用明朝。殿上灯人争烈火，宫中侲子乱驱妖。宜将岁酒调神药，圣祚千春万国朝。
上巳日祓禊渭滨应制:宝马香车清渭滨，红桃碧柳禊堂春。皇情尚忆垂竿佐，天祚先呈捧剑人。
奉和幸韦嗣立山庄应制:东山朝日翠屏开，北阙晴空彩仗来。喜遇天文七曜动，少微今夜近三台。
夜宴安乐公主宅:濯龙门外主家亲，鸣凤楼中天上人。自有金杯迎甲夜，还将绮席代阳春。
苑中遇雪应制:北阙彤云掩曙霞，东风吹雪舞仙家。琼章定少千人和，银树长芳六出花。
饯唐永昌（一作饯唐郎中洛阳令）:洛阳旧有神明宰，辇毂由来天地中。馀邑政成何足贵，因君取则四方同。
狱中闻驾幸长安二首:传闻圣旨向秦京，谁念羁囚滞洛城。扈从由来是方朔，为申冤气在长平。无事今朝来下狱，谁期十月是横河。君看鹰隼俱堪击，为报蜘蛛收网罗。
邙山:北邙山上列坟茔，万古千秋对洛城。城中日夕歌钟起，山上唯闻松柏声。
同燕公泛洞庭:风光淅淅草中飘，日彩荧荧水上摇。幸奏潇湘云壑意，山旁容与动仙桡。
闺怨（《搜玉集》作张炫诗）:去年离别雁初归，今夜裁缝萤已飞。征客近来音信断，不知何处寄寒衣。
兴庆池侍宴应制:銮舆羽驾直城隈，帐殿旌门此地开。皎洁灵潭图日月，参差画舸结楼台。波摇岸影随桡转，风送荷香逐酒来。愿奉圣情欢不极，长游云汉几昭回。
奉和立春内出彩花树应制:銮辂青旂下帝台，东郊上苑望春来。黄莺未解林间啭，红蕊先从殿里开。画阁条风初变柳，银塘曲水半含苔。欣逢睿藻光韶律，更促霞觞畏景催。
夜宴安乐公主宅:王孙帝女下仙台，金榜珠帘入夜开。遽惜琼筵欢正洽，唯愁银箭晓相催。
奉和圣制幸韦嗣立山庄应制:鸣銮赫奕下重楼，羽盖逍遥向一丘。汉日唯闻白衣宠，唐年更睹赤松游。
饯唐永昌:闻君墨绶出丹墀，双舄飞来伫有期。寄谢铜街攀柳日，无忘粉署握兰时。
人日侍宴大明宫应制:宝契无为属圣人，雕舆出幸玩芳辰。平楼半入南山雾，飞阁旁临东墅春。夹路秾花千树发，垂轩弱柳万条新。处处风光今日好，年年愿奉属车尘。
奉和初春幸太平公主南庄应制:主第岩扃驾鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
奉和幸安乐公主山庄应制:六龙齐轸御朝曦，双鹢维舟下绿池。飞观仰看云外耸，浮桥直见海中移。灵泉巧凿天孙渚，孝笋能抽帝女枝。幸愿一生同草树，年年岁岁乐于斯。
苑中人日遇雪应制:始见青云干律吕，俄逢瑞雪应阳春。今日回看上林树，梅花柳絮一时新。
奉和圣制幸韦嗣立山庄应制:廊庙心存岩壑中，銮舆瞩在灞城东。逍遥自在蒙庄子，汉主徒言河上公。
秋朝木芙蓉:水面芙蓉秋已衰，繁条偏是著花迟。平明露滴垂红脸，似有朝愁暮落时。
侍宴桃花园咏桃花应制:红萼竞燃春苑曙，粉茸新吐御筵开。长年愿奉西王母，近侍惭无东朔才。
奉和幸安乐公主山庄应制:西郊窈窕凤凰台，北渚平明法驾来。匝地金声初度曲，周堂玉溜好传杯。湾路分游画舟转，岸门相向碧亭开。微臣此时承宴乐，仿佛疑从星汉回。
陪游上苑遇雪（一作刘宪诗）:龙骖晓入望春宫，正逢春雪舞春风。花光并在天文上，寒气行销御酒中。
奉和幸安乐公主山庄应制:诘旦重门闻警跸，传言太主奏山林。是日回舆罗万骑，此时欢喜赐千金。鹭羽凤箫参乐曲，荻园竹径接帷阴。手舞足蹈方无已，万年千岁奉薰琴。
夜宴安乐公主宅:金榜岧峣云里开，玉箫参差天际回。莫惊侧弁还归路，只为平阳歌舞催。
从宴桃花园咏桃花应制（本赵彦昭诗）:红萼竞燃春苑曙，莑茸新吐御筵开。长年愿奉西王宴，近侍惭无东朔才。
苑中遇雪应制:千钟圣酒御筵披，六出祥英乱绕枝。即此神仙对琼圃，何烦辙迹向瑶池。
奉和圣制龙池篇:代邸东南龙跃泉，清漪碧浪远浮天。楼台影就波中出，日月光疑镜里悬。雁沼洄流成舜海，龟书荐社应尧年。大川既济惭为楫，报德空思奉细涓。
人日重宴大明宫恩赐彩缕人胜应制:琼殿含光映早轮，玉鸾严跸望初晨。池开冻水仙宫丽，树发寒花禁苑新。佳气裴回笼细网，残霙淅沥染轻尘。良时荷泽皆迎胜，穷谷晞阳犹未春。
奉和春日幸望春宫:晨跸凌高转翠旌，春楼望远背朱城。忽排花上游天苑，却坐云边看帝京。百草香心初罥蝶，千林嫩叶始藏莺。幸同葵藿倾阳早，愿比盘根应候荣。
饯唐永昌:郎官出宰赴伊瀍，征传駸駸灞水前。此时怅望新丰道，握手相看共黯然。
奉和圣制龙池篇（第十章）:乾坤启圣吐龙泉，泉水年年胜一年。始看鱼跃方成海，即睹飞龙利在天。洲渚遥将银汉接，楼台直与紫微连。休气荣光恒不散，悬知此地是神仙。
九日:秋来林下不知春，一种佳游事也均。绛叶从朝飞著夜，黄花开日未成旬。将曛陌树频惊鸟，半醉归途数问人。城远登高并九日，茱萸凡作几年新。
延平门高斋亭子应岐王教:花源药屿凤城西，翠幕纱窗莺乱啼。昨夜蒲萄初上架，今朝杨柳半垂堤。片片仙云来渡水，双双燕子共衔泥。请语东风催后骑，并将歌舞向前谿。
九日宴:秋叶风吹黄飒飒，晴云日照白鳞鳞。归来得问茱萸女，今日登高醉几人。
铜雀台:铜台宫观委灰尘，魏主园林漳水滨。即今西望犹堪思，况复当时歌舞人。
咏柳（一作柳枝词）:碧玉妆成一树高，万条垂下绿丝绦。不知细叶谁裁出，二月春风似剪刀。
采莲曲:稽山罢雾郁嵯峨，镜水无风也自波。莫言春度芳菲尽，别有中流采芰荷。
回乡偶书二首:少小离乡老大回，乡音难改鬓毛衰。儿童相见不相识，笑问客从何处来。离别家乡岁月多，近来人事半销磨。唯有门前镜湖水，春风不改旧时波。
答朝士:鈒镂银盘盛蛤蜊，镜湖莼菜乱如丝。乡曲近来佳此味，遮渠不道是吴儿。
武陵桃源送人:武陵川径入幽遐，中有鸡犬秦人家。先时见者为谁耶，源水今流桃复花。
奉和扈从温泉宫承恩赐浴:天行云从指骊宫，浴日馀波锡诏同。彩殿氤氲拥香溜，纱窗宛转闭和风。来将兰气冲皇泽，去引星文捧碧空。自怜遇坎便能止，愿托仙槎路未通。
洛阳客舍逢祖咏留宴:绵绵钟漏洛阳城，客舍贫居绝送迎。逢君贳酒因成醉，醉后焉知世上情。
赠张敬微:大河东北望桃林，杂树冥冥结翠阴。不知君作神仙尉，特讶行来云雾深。
采莲词:朝出沙头日正红，晚来云起半江中。赖逢邻女曾相识，并著莲舟不畏风。
江南行:茨菰叶烂别西湾，莲子花开犹未还。妾梦不离江水上，人传郎在凤凰山。
南中感怀:南路蹉跎客未回，常嗟物候暗相催。四时不变江头草，十月先开岭上梅。
奉和圣制从蓬莱向兴庆阁道中留春雨中春望之作应制:别馆春还淑气催，三宫路转凤凰台。云飞北阙轻阴散，雨歇南山积翠来。御柳遥随天仗发，林花不待晓风开。已知圣泽深无限，更喜年芳入睿才。
奉和初春幸太平公主南庄应制:传闻银汉支机石，复见金舆出紫微。织女桥边乌鹊起，仙人楼上凤凰飞。流风入座飘歌扇，瀑水侵阶溅舞衣。今日还同犯牛斗，乘槎共逐海潮归。
巫山:巫岭岧峣天际重，佳期宿昔愿相从。朝云暮雨连天暗，神女知来第几峰。
桃花溪:隐隐飞桥隔野烟，石矶西畔问渔船。桃花尽日随流水，洞在清溪何处边。
山行留客:山光物态弄春辉，莫为轻阴便拟归。纵使晴明无雨色，入云深处亦沾衣。
春游值雨:欲寻轩槛列清尊，江上烟云向晚昏。须倩东风吹散雨，明朝却待入华园。
春草:春草青青万里馀，边城落日见离居。情知海上三年别，不寄云间一纸书。
柳:濯濯烟条拂地垂，城边楼畔结春思。请君细看风流意，未减灵和殿里时。
山阴县西楼:都邑西楼芳树间，逶迤霁色绕江山。山月夜从公署出，江云晚对讼庭还。谁知春色朝朝好，二月飞花满江草。一见湖边杨柳风，遥忆青青洛阳道。
夜宿浙江:扁舟夜入江潭泊，露白风高气萧索。富春渚上潮未还，天姥岑边月初落。烟水茫茫多苦辛，更闻江上越人吟。洛阳城阙何时见，西北浮云朝暝深。
春日留别:春路逶迤花柳前，孤舟晚泊就人烟。东山白云不可见，西陵江月夜娟娟。春江夜尽潮声度，征帆遥从此中去。越国山川看渐无，可怜愁思江南树。
和上巳连寒食有怀京洛:天津御柳碧遥遥，轩骑相从半下朝。行乐光辉寒食借，太平歌舞晚春饶。红妆楼下东郊道，青草洲边南渡桥。坐见司空扫西第，看君侍从落花朝。
和左司张员外自洛使入京中路先赴长安…韦侍御等诸公:忽睹云间数雁回，更逢山上正花开。河边淑气迎芳草，林下轻风待落梅。秋宪府中高唱入，春卿署里和歌来。共言东阁招贤地，自有西征谢傅才。
途中口号:邺城东北望陵台，珠翠繁华去不回。无复新妆艳红粉，空馀故垄满青苔。
白纻辞二首（前首一作《香风词》）:洛阳梨花落如霰，河阳桃叶生复齐。坐惜玉楼春欲尽，红绵粉絮裛妆啼。董贤女弟在椒风，窈窕繁华贵后宫。璧带金釭皆翡翠，一朝零落变成空。
九日:江边枫落菊花黄，少长登高一望乡。九日陶家虽载酒，三年楚客已沾裳。
王昭君:一回望月一回悲，望月月移人不移。何时得见汉朝使，为妾传书斩画师。
咏王大娘戴竿:楼前百戏竞争新，唯有长竿妙入神。谁谓绮罗翻有力，犹自嫌轻更著人。
咏铜柱:天门街里倒天枢，火急先须御火珠。计合一条丝线挽，何劳两县索人夫。
赠元载歌妓:雪面淡眉天上女，凤箫鸾翅欲飞去。玉山翘翠步无尘，楚腰如柳不胜春。
别妻王韫秀:年来谁不厌龙钟，虽在侯门似不容。看取海山寒翠树，苦遭霜霰到秦封。
驾幸温泉:传闻圣主幸新丰，清跸鸣銮出禁中。细草终朝随步辇，垂杨几处绕行宫。千官扈从骊山北，万国来朝渭水东。此日小臣徒献赋，汉家谁复重扬雄。
同王维过崔处士林亭:映竹时闻转辘轳，当窗只见网蜘蛛。主人非病常高卧，环堵蒙笼一老儒。
寄河上段十六（一作王维诗）:与君相识即相亲，闻道君家住孟津。为见行舟试借问，客中时有洛阳人。
奉和喜雪应制:两宫斋祭近登临，雨雪纷纷天昼阴。只为经寒无瑞色，顿教正月满春林。蓬莱北上旌门暗，花萼南归马迹深。自有三农歌帝力，还将万庾答尧心。
闻邻家理筝:北斗横天夜欲阑，愁人倚月思无端。忽闻画阁秦筝逸，知是邻家赵女弹。曲成虚忆青蛾敛，调急遥怜玉指寒。银锁重关听未辟，不如眠去梦中看。
白牡丹:长安年少惜春残，争认慈恩紫牡丹。别有玉盘乘露冷，无人起就月中看。
西塞山下回舟作:匡庐旧业是谁主，吴越新居安此生。白发数茎归未得，青山一望计还成。鸦翻枫叶夕阳动，鹭立芦花秋水明。从此舍舟何所诣，酒旗歌扇正相迎。
赠吴官:长安客舍热如煮，无个茗糜难御暑。空摇白团其谛苦，欲向缥囊还归旅。江乡鲭鲊不寄来，秦人汤饼那堪许。不如侬家任挑达，草屩捞虾富春渚。
寒食城东即事:清溪一道穿桃李，演漾绿蒲涵白芷。溪上人家凡几家，落花半落东流水。蹴踘屡过飞鸟上，秋千竞出垂杨里。少年分日作遨游，不用清明兼上巳。
奉和圣制从蓬莱向兴庆阁道中留春雨中春望之作应制:渭水自萦秦塞曲，黄山旧绕汉宫斜。銮舆迥出千门柳，阁道回看上苑花。云里帝城双凤阙，雨中春树万人家。为乘阳气行时令，不是宸游玩物华。
大同殿柱产玉芝龙池上有庆云神光照殿百官共睹…即事:欲笑周文歌宴镐，遥轻汉武乐横汾。岂知玉殿生三秀，讵有铜池出五云。陌上尧樽倾北斗，楼前舜乐动南薰。共欢天意同人意，万岁千秋奉圣君。
敕赐百官樱桃（时为文部郎）:芙蓉阙下会千官，紫禁朱樱出上阑。才是寝园春荐后，非关御苑鸟衔残。归鞍竞带青丝笼，中使频倾赤玉盘。饱食不须愁内热，大官还有蔗浆寒。
敕借岐王九成宫避暑应教:帝子远辞丹凤阙，天书遥借翠微宫。隔窗云雾生衣上，卷幔山泉入镜中。林下水声喧语笑，岩间树色隐房栊。仙家未必能胜此，何事吹笙向碧空。
和贾舍人早朝大明宫之作:绛帻鸡人送晓筹，尚衣方进翠云裘。九天阊阖开宫殿，万国衣冠拜冕旒。日色才临仙掌动，香烟欲傍衮龙浮。朝罢须裁五色诏，佩声归向凤池头。
和太常韦主簿五郎温汤寓目之作:汉主离宫接露台，秦川一半夕阳开。青山尽是朱旗绕，碧涧翻从玉殿来。新丰树里行人度，小苑城边猎骑回。闻道甘泉能献赋，悬知独有子云才。
重酬苑郎中（时为库部员外）:何幸含香奉至尊，多惭未报主人恩。草木尽能酬雨露，荣枯安敢问乾坤。仙郎有意怜同舍，丞相无私断扫门。扬子解嘲徒自遣，冯唐已老复何论。
酬郭给事:洞门高阁霭馀辉，桃李阴阴柳絮飞。禁里疏钟官舍晚，省中啼鸟吏人稀。晨摇玉佩趋金殿，夕奉天书拜琐闱。强欲从君无那老，将因卧病解朝衣。
出塞（时为御史监察塞上作）:居延城外猎天骄，白草连山野火烧。暮云空碛时驱马，秋日平原好射雕。护羌校尉朝乘障，破虏将军夜渡辽。玉靶角弓珠勒马，汉家将赐霍嫖姚。
既蒙宥罪旋复拜官伏感圣恩窃书鄙意兼奉简新…等诸公:忽蒙汉诏还冠冕，始觉殷王解网罗。日比皇明犹自暗，天齐圣寿未云多。花迎喜气皆知笑，鸟识欢心亦解歌。闻道百城新佩印，还来双阙共鸣珂。
送方尊师归嵩山:仙官欲往九龙潭，旄节朱幡倚石龛。山压天中半天上，洞穿江底出江南。瀑布杉松常带雨，夕阳苍翠忽成岚。借问迎来双白鹤，已曾衡岳送苏耽。
送杨少府贬郴州:明到衡山与洞庭，若为秋月听猿声。愁看北渚三湘远，恶说南风五两轻。青草瘴时过夏口，白头浪里出湓城。长沙不久留才子，贾谊何须吊屈平。
过乘如禅师萧居士嵩丘兰若:无著天亲弟与兄，嵩丘兰若一峰晴。食随鸣磬巢乌下，行踏空林落叶声。迸水定侵香案湿，雨花应共石床平。深洞长松何所有，俨然天竺古先生。
春日与裴迪过新昌里访吕逸人不遇:桃源一向绝风尘，柳市南头访隐沦。到门不敢题凡鸟，看竹何须问主人。城上青山如屋里，东家流水入西邻。闭户著书多岁月，种松皆老作龙鳞。
酌酒与裴迪:酌酒与君君自宽，人情翻覆似波澜。白首相知犹按剑，朱门先达笑弹冠。草色全经细雨湿，花枝欲动春风寒。世事浮云何足问，不如高卧且加餐。
辋川别业:不到东山向一年，归来才及种春田。雨中草色绿堪染，水上桃花红欲然。优娄比丘经论学，伛偻丈人乡里贤。披衣倒屣且相见，相欢语笑衡门前。
早秋山中作:无才不敢累明时，思向东谿守故篱。岂厌尚平婚嫁早，却嫌陶令去官迟。草间蛩响临秋急，山里蝉声薄暮悲。寂寞柴门人不到，空林独与白云期。
积雨辋川庄作（一作秋归辋川庄作）:积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。
听百舌鸟:上兰门外草萋萋，未央宫中花里栖。亦有相随过御苑，不知若个向金堤。入春解作千般语，拂曙能先百鸟啼。万户千门应觉晓，建章何必听鸣鸡。
赠裴旻将军:腰间宝剑七星文，臂上雕弓百战勋。见说云中擒黠虏，始知天上有将军。
九月九日忆山东兄弟（时年十七）:独在异乡为异客，每逢佳节倍思亲。遥知兄弟登高处，遍插茱萸少一人。
送王尊师归蜀中拜扫:大罗天上神仙客，濯锦江头花柳春。不为碧鸡称使者，唯令白鹤报乡人。
渭城曲（一作送元二使安西）:渭城朝雨浥轻尘，客舍青青杨柳春。劝君更尽一杯酒，西出阳关无故人。
齐州送祖二（一作送别）:送君南浦泪如丝，君向东州使我悲。为报故人憔悴尽，如今不似洛阳时。
送韦评事:欲逐将军取右贤，沙场走马向居延。遥知汉使萧关外，愁见孤城落日边。
灵云池送从弟:金杯缓酌清歌转，画舸轻移艳舞回。自叹鶺鴒临水别，不同鸿雁向池来。
送沈子归江东（一作送沈子福之）:杨柳渡头行客稀，罟师荡桨向临圻。唯有相思似春色，江南江北送君归。
与卢员外象过崔处士兴宗林亭:绿树重阴盖四邻，青苔日厚自无尘。科头箕踞长松下，白眼看他世上人。
寒食汜上作（一作途中口号）:广武城边逢暮春，汶阳归客泪沾巾。落花寂寂啼山鸟，杨柳青青渡水人。
戏题辋川别业:柳条拂地不须折，松树披云从更长。藤花欲暗藏猱子，柏叶初齐养麝香。
戏题盘石:可怜盘石临泉水，复有垂杨拂酒杯。若道春风不解意，何因吹送落花来。
寄河上段十六:与君相见即相亲，闻道君家在孟津。为见行舟试借问，客中时有洛阳人。
菩提寺禁裴迪来相看说逆贼等凝碧池上作音乐…示裴迪:万户伤心生野烟，百僚何日更朝天。秋槐叶落空宫里，凝碧池头奏管弦。
凉州赛神（时为节度判官，在凉州作）:凉州城外少行人，百尺峰头望虏尘。健儿击鼓吹羌笛，共赛城东越骑神。
戏嘲史寰:清风细雨湿梅花，骤马先过碧玉家。正值楚王宫里至，门前初下七香车。
叹白发:宿昔朱颜成暮齿，须臾白发变垂髫。一生几许伤心事，不向空门何处销。
伊州歌:清风明月苦相思，荡子从戎十载馀。征人去日殷勤嘱，归雁来时数附书。
送殷四葬（一作哭殷遥）:送君返葬石楼山，松柏苍苍宾驭还。埋骨白云长已矣，空馀流水向人间。
疑梦:莫惊宠辱空忧喜，莫计恩雠浪苦辛。黄帝孔丘何处问，安知不是梦中身。
与卢员外象过崔处士兴宗林亭:身名不问十年馀，老大谁能更读书。林中独酌邻家酒，门外时闻长者车。
九日作:莫将边地比京都，八月严霜草已枯。今日登高樽酒里，不知能有菊花无。
春日与王右丞过新昌里访吕逸人不遇:恨不逢君出荷蓑，青松白屋更无他。陶令五男曾不有，蒋生三径枉相过。芙蓉曲沼春流满，薜荔成帷晚霭多。闻说桃源好迷客，不如高卧眄庭柯。
与卢员外象过崔处士兴宗林亭:乔柯门里自成阴，散发窗中曾不簪。逍遥且喜从吾事，荣宠从来非我心。
和王维敕赐百官樱桃:未央朝谒正逶迤，天上樱桃锡此时。朱实初传九华殿，繁花旧杂万年枝。未胜晏子江南橘，莫比潘家大谷梨。闻道令人好颜色，神农本草自应知。
酬王维卢象见过林亭:穷巷空林常闭关，悠然独卧对前山。今朝忽枉嵇生驾，倒屣开门遥解颜。
酬王维:莲花梵字本从天，华省仙郎早悟禅。三点成伊犹有想，一观如幻自忘筌。为文已变当时体，入用还推间气贤。应同罗汉无名欲，故作冯唐老岁年。
雁门胡人歌:高山代郡东接燕，雁门胡人家近边。解放胡鹰逐塞鸟，能将代马猎秋田。山头野火寒多烧，雨里孤峰湿作烟。闻道辽西无斗战，时时醉向酒家眠。
七夕:长安城中月如练，家家此夜持针线。仙裙玉佩空自知，天上人间不相见。长信深阴夜转幽，瑶阶金阁数萤流。班姬此夕愁无限，河汉三更看斗牛。
黄鹤楼:昔人已乘白云去，此地空馀黄鹤楼。黄鹤一去不复返，白云千载空悠悠。晴川历历汉阳树，春草萋萋鹦鹉洲。日暮乡关何处是，烟波江上使人愁。
行经华阴:岧峣太华俯咸京，天外三峰削不成。武帝祠前云欲散，仙人掌上雨初晴。河山北枕秦关险，驿树西连汉畤平。借问路傍名利客，无如此处学长生。
维扬送友还苏州:长安南下几程途，得到邗沟吊绿芜。渚畔鲈鱼舟上钓，羡君归老向东吴。
望蓟门:燕台一望客心惊，箫鼓喧喧汉将营。万里寒光生积雪，三边曙色动危旌。沙场烽火连胡月，海畔云山拥蓟城。少小虽非投笔吏，论功还欲请长缨。
双笋歌送李回兼呈刘四:并抽新笋色渐绿，迥出空林双碧玉。春风解箨雨润根，一枝半叶清露痕。为君当面拂云日，孤生四远何足论。再三抱此怅为别，嵩洛故人与之说。
魏仓曹东堂柽树:爱君双柽一树奇，千叶齐生万叶垂。长头拂石带烟雨，独立空山人莫知。攒青蓄翠阴满屋，紫穗红英曾断目。洛阳墨客游云间，若到麻源第三谷。
寄司勋卢员外:流澌腊月下河阳，草色新年发建章。秦地立春传太史，汉宫题柱忆仙郎。归鸿欲度千门雪，侍女新添五夜香。早晚荐雄文似者，故人今已赋长杨。
寄綦毋三:新加大邑绶仍黄，近与单车去洛阳。顾眄一过丞相府，风流三接令公香。南川粳稻花侵县，西岭云霞色满堂。共道进贤蒙上赏，看君几岁作台郎。
送魏万之京:朝闻游子唱离歌，昨夜微霜初渡河。鸿雁不堪愁里听，云山况是客中过。关城树色催寒近，御苑砧声向晚多。莫见长安行乐处，空令岁月易蹉跎。
送李回:知君官属大司农，诏幸骊山职事雄。岁发金钱供御府，昼看仙液注离宫。千岩曙雪旌门上，十月寒花辇路中。不睹声明与文物，自伤流滞去关东。
宿莹公禅房闻梵:花宫仙梵远微微，月隐高城钟漏稀。夜动霜林惊落叶，晓闻天籁发清机。萧条已入寒空静，飒沓仍随秋雨飞。始觉浮生无住著，顿令心地欲皈依。
题璿公山池:远公遁迹庐山岑，开士幽居祇树林。片石孤峰窥色相，清池皓月照禅心。指挥如意天花落，坐卧闲房春草深。此外俗尘都不染，惟馀玄度得相寻。
题卢五旧居:物在人亡无见期，闲庭系马不胜悲。窗前绿竹生空地，门外青山如旧时。怅望秋天鸣坠叶，巑岏枯柳宿寒鸱。忆君泪落东流水，岁岁花开知为谁。
寄韩鹏:为政心闲物自闲，朝看飞鸟暮飞还。寄书河上神明宰，羡尔城头姑射山。
遇刘五:洛阳一别梨花新，黄鸟飞飞逢故人。携手当年共为乐，无惊蕙草惜残春。
送崔婴赴汉阳:中外相连弟与兄，新加小县子男名。才年三十佩铜印，知尔弦歌汉水清。
送五叔入京兼寄綦毋三:吏部明年拜官后，西城必与故人期。寄书春草年年色，莫道相逢玉女祠。
野老曝背:百岁老翁不种田，惟知曝背乐残年。有时扪虱独搔首，目送归鸿篱下眠。
咏张諲山水（末缺）:小山破体闲支策，落日梨花照空壁。诗堪记室妒风流，画与将军作勍敌。
失题（末缺）:紫极殿前朝伏奏，龙华会里日相望。别离岁岁如流水，谁辨他乡与故乡。
经陆补阙隐居:不敢要君征亦起，致君全得似唐虞。谠言昨叹离天听，新象今闻入县图。琴锁坏窗风自响，鹤归乔木隐难呼。学书弟子何人在，点检犹存谏草无。
过融上人兰若（一作孟浩然诗）:山头禅室挂僧衣，窗外无人溪鸟飞。黄昏半在下山路，却听钟声连翠微。
早发上东门:十五能行西入秦，三十无家作路人。时命不将明主合，布衣空染洛阳尘。
新丰主人:新丰主人新酒熟，旧客还归旧堂宿。满酌香含北砌花，盈尊色泛南轩竹。云散天高秋月明，东家少女解秦筝。醉来忘却巴陵道，梦中疑是洛阳城。
田家即事:桑柘悠悠水蘸堤，晚风晴景不妨犁。高机犹织卧蚕子，下坂饥逢饷饁妻。杏色满林羊酪熟，麦凉浮垄雉媒低。生时乐死皆由命，事在皇天志不迷。
题茅山华阳洞:华阳洞口片云飞，细雨濛濛欲湿衣。玉箫遍满仙坛上，应是茅家兄弟归。
寄孙山人:新林二月孤舟还，水满清江花满山。借问故园隐君子，时时来往住人间。
奉赠张荆州:祝融之峰紫云衔，翠如何其雪崭岩。邑西有路缘石壁，我欲从之卧穹嵌。鱼有心兮脱网罟，江无人兮鸣枫杉。王君飞舄仍未去，苏耽宅中意遥缄。
九日登高:青山远近带皇州，霁景重阳上北楼。雨歇亭皋仙菊润，霜飞天苑御梨秋。茱萸插鬓花宜寿，翡翠横钗舞作愁。谩说陶潜篱下醉，何曾得见此风流。
万岁楼:江上巍巍万岁楼，不知经历几千秋。年年喜见山长在，日日悲看水独流。猿狖何曾离暮岭，鸬鹚空自泛寒洲。谁堪登望云烟里，向晚茫茫发旅愁。
出塞二首:秦时明月汉时关，万里长征人未还。但使龙城飞将在，不教胡马度阴山。骝马新跨白玉鞍，战罢沙场月色寒。城头铁鼓声犹振，匣里金刀血未干。
采莲曲二首:吴姬越艳楚王妃，争弄莲舟水湿衣。来时浦口花迎入，采罢江头月送归。荷叶罗裙一色裁，芙蓉向脸两边开。乱入池中看不见，闻歌始觉有人来。
殿前曲二首:贵人妆梳殿前催，香风吹入殿后来。仗引笙歌大宛马，白莲花发照池台。胡部笙歌西殿头，梨园弟子和凉州。新声一段高楼月，圣主千秋乐未休。
春宫曲（唐人绝句作殿前曲）:昨夜风开露井桃，未央前殿月轮高。平阳歌舞新承宠，帘外春寒赐锦袍。
西宫春怨:西宫夜静百花香，欲卷珠帘春恨长。斜抱云和深见月，朦胧树色隐昭阳。
西宫秋怨:芙蓉不及美人妆，水殿风来珠翠香。谁分含啼掩秋扇，空悬明月待君王。
青楼曲二首:白马金鞍从武皇，旌旗十万宿长杨。楼头小妇鸣筝坐，遥见飞尘入建章。驰道杨花满御沟，红妆缦绾上青楼。金章紫绶千馀骑，夫婿朝回初拜侯。
青楼怨:香帏风动花入楼，高调鸣筝缓夜愁。肠断关山不解说，依依残月下帘钩。
浣纱女:钱塘江畔是谁家，江上女儿全胜花。吴王在时不得出，今日公然来浣纱。
闺怨:闺中少妇不曾愁，春日凝妆上翠楼。忽见陌头杨柳色，悔教夫婿觅封侯。
甘泉歌:乘舆执玉已登坛，细草沾衣春殿寒。昨夜云生拜初月，万年甘露水晶盘。
萧驸马宅花烛:青鸾飞入合欢宫，紫凤衔花出禁中。可怜今夜千门里，银汉星回一道通。
观猎:角鹰初下秋草稀，铁骢抛鞚去如飞。少年猎得平原兔，马后横捎意气归。
寄穆侍御出幽州:一从恩谴度潇湘，塞北江南万里长。莫道蓟门书信少，雁飞犹得到衡阳。
寄陶副使:闻道将军破海门，如何远谪渡湘沅。春来明主封西岳，自有还君紫绶恩。
至南陵答皇甫岳:与君同病复漂沦，昨夜宣城别故人。明主恩深非岁久，长江还共五溪滨。
西江寄越弟:南浦逢君岭外还，沅溪更远洞庭山。尧时恩泽如春雨，梦里相逢同入关。
李四仓曹宅夜饮:霜天留后故情欢，银烛金炉夜不寒。欲问吴江别来意，青山明月梦中看。
宴春源:源向春城花几重，江明深翠引诸峰。与君醉失松溪路，山馆寥寥传暝钟。
龙标野宴:沅溪夏晚足凉风，春酒相携就竹丛。莫道弦歌愁远谪，青山明月不曾空。
听流人水调子:孤舟微月对枫林，分付鸣筝与客心。岭色千重万重雨，断弦收与泪痕深。
梁苑:梁园秋竹古时烟，城外风悲欲暮天。万乘旌旗何处在，平台宾客有谁怜。
武陵龙兴观黄道士房问易因题:斋心问易太阳宫，八卦真形一气中。仙老言馀鹤飞去，玉清坛上雨濛濛。
送魏二:醉别江楼橘柚香，江风引雨入舟凉。忆君遥在潇湘月，愁听清猿梦里长。
别李浦之京:故园今在灞陵西，江畔逢君醉不迷。小弟邻庄尚渔猎，一封书寄数行啼。
送狄宗亨:秋在水清山暮蝉，洛阳树色鸣皋烟。送君归去愁不尽，又惜空度凉风天。
送薛大赴安陆:津头云雨暗湘山，迁客离忧楚地颜。遥送扁舟安陆郡，天边何处穆陵关。
芙蓉楼送辛渐二首:寒雨连天夜入湖，平明送客楚山孤。洛阳亲友如相问，一片冰心在玉壶。丹阳城南秋海阴，丹阳城北楚云深。高楼送客不能醉，寂寂寒江明月心。
重别李评事:莫道秋江离别难，舟船明日是长安。吴姬缓舞留君醉，随意青枫白露寒。
别陶副使归南海:南越归人梦海楼，广陵新月海亭秋。宝刀留赠长相忆，当取戈船万户侯。
送人归江夏:寒江绿水楚云深，莫道离忧迁远心。晓夕双帆归鄂渚，愁将孤月梦中寻。
送李五:玉碗金罍倾送君，江西日入起黄云。扁舟乘月暂来去，谁道沧浪吴楚分。
送十五舅:深林秋水近日空，归棹演漾清阴中。夕浦离觞意何已，草根寒露悲鸣虫。
留别郭八:长亭驻马未能前，井邑苍茫含暮烟。醉别何须更惆怅，回头不语但垂鞭。
送窦七:清江月色傍林秋，波上荧荧望一舟。鄂渚轻帆须早发，江边明月为君留。
巴陵送李十二:摇曳巴陵洲渚分，清江传语便风闻。山长不见秋城色，日暮蒹葭空水云。
送裴图南:黄河渡头归问津，离家几日茱萸新。漫道闺中飞破镜，犹看陌上别行人。
留别司马太守:辰阳太守念王孙，远谪沅溪何可论。黄鹤青云当一举，明珠吐著报君恩。
卢溪主人:武陵溪口驻扁舟，溪水随君向北流。行到荆门上三峡，莫将孤月对猿愁。
送程六:冬夜伤离在五溪，青鱼雪落鲙橙齑。武冈前路看斜月，片片舟中云向西。
送朱越:远别舟中蒋山暮，君行举首燕城路。蓟门秋月隐黄云，期向金陵醉江树。
别辛渐:别馆萧条风雨寒，扁舟月色渡江看。酒酣不识关西道，却望春江云尚残。
送柴侍御:流水通波接武冈，送君不觉有离伤。青山一道同云雨，明月何曾是两乡。
送万大归长沙:桂阳秋水长沙县，楚竹离声为君变。青山隐隐孤舟微，白鹤双飞忽相见。
送吴十九往沅陵:沅江流水到辰阳，溪口逢君驿路长。远谪谁知望雷雨，明年春水共还乡。
别皇甫五:溆浦潭阳隔楚山，离尊不用起愁颜。明祠灵响期昭应，天泽俱从此路还。
送崔参军往龙溪:龙溪只在龙标上，秋月孤山两相向。谴谪离心是丈夫，鸿恩共待春江涨。
送郑判官:东楚吴山驿树微，轺车衔命奉恩辉。英僚携出新丰酒，半道遥看骢马归。
送姚司法归吴:吴掾留觞楚郡心，洞庭秋雨海门阴。但令意远扁舟近，不道沧江百丈深。
送高三之桂林:留君夜饮对潇湘，从此归舟客梦长。岭上梅花侵雪暗，归时还拂桂花香。
旅望（一作出塞行）:白花原头望京师，黄河水流无尽时。穷秋旷野行人绝，马首东来知是谁。
题朱炼师山房:叩齿焚香出世尘，斋坛鸣磬步虚人。百花仙酝能留客，一饭胡麻度几春。
河上老人歌（一作河上歌）:河上老人坐古槎，合丹只用青莲花。至今八十如四十，口道沧溟是我家。
春怨:音书杜绝白狼西，桃李无颜黄鸟啼。寒雁春深归去尽，出门肠断草萋萋。
古意:井底玉冰洞地明，琥珀辘轳青丝索。仙人骑凤披彩霞，挽上银瓶照天阁。黄金作身双飞龙，口衔明月喷芙蓉。一时渡海望不见，晓上青楼十二重。
古兴:辘轳井上双梧桐，飞鸟衔花日将没。深闺女儿莫愁年，玉指泠泠怨金碧。石榴裙裾蛱蝶飞，见人不语颦蛾眉。青丝素丝红绿丝，织成锦衾当为谁。
送宇文六:花映垂杨汉水清，微风林里一枝轻。即今江北还如此，愁杀江南离别情。
落第长安:家园好在尚留秦，耻作明时失路人。恐逢故里莺花笑，且向长安度一春。
塞下:铁马胡裘出汉营，分麾百道救龙城。左贤未遁旌竿折，过在将军不在兵。
题法院:胜景门闲对远山，竹深松老半含烟。皓月殿中三度磬，水晶宫里一僧禅。
岭猿:杳杳袅袅清且切，鹧鸪飞处又斜阳。相思岭上相思泪，不到三声合断肠。
三日寻李九庄:雨歇杨林东渡头，永和三日荡轻舟。故人家在桃花岸，直到门前溪水流。
戏题湖上:湖上老人坐矶头，湖里桃花水却流。竹竿袅袅波无际，不知何者吞吾钩。
吴故宫:越女歌长君且听，芙蓉香满水边城。岂知一日终非主，犹自如今有怨声。
春女怨:白玉堂前一树梅，今朝忽见数花开。儿家门户寻常闭，春色因何入得来。
怨歌:百尺珠楼临狭斜，新妆能唱美人车。皆言贱妾红颜好，要自狂夫不忆家。
五日观妓:西施谩道浣春纱，碧玉今时斗丽华。眉黛夺将萱草色，红裙妒杀石榴花。新歌一曲令人艳，醉舞双眸敛鬓斜。谁道五丝能续命，却令今日死君家。
骢马:金络青骢白玉鞍，长鞭紫陌野游盘。朝驱东道尘恒灭，暮到河源日未阑。汗血每随边地苦，蹄伤不惮陇阴寒。君能一饮长城窟，为报天山行路难。
夜坐看搊筝:调筝夜坐灯光里，却挂罗帷露纤指。朱弦一一声不同，玉柱连连影相似。不知何处学新声，曲曲弹来未睹名。应是石家金谷里，流传未满洛阳城。
七里滩重送:秋江渺渺水空波，越客孤舟欲榜歌。手折衰杨悲老大，故人零落已无多。
家园瓜熟，是故萧相公所遗瓜种，凄然感旧，因赋此诗:事去人亡迹自留，黄花绿蒂不胜愁。谁能更向青门外，秋草茫茫觅故侯。
重送裴郎中贬吉州:猿啼客散暮江头，人自伤心水自流。同作逐臣君更远，青山万里一孤舟。
寻盛禅师兰若:秋草黄花覆古阡，隔林何处起人烟。山僧独在山中老，唯有寒松见少年。
寄许尊师:独上云梯入翠微，蒙蒙烟雪映岩扉。世人知在中峰里，遥礼青山恨不归。
酬李穆见寄:孤舟相访至天涯，万转云山路更赊。欲扫柴门迎远客，青苔黄叶满贫家。
送王司马秩满西归:汉主何时放逐臣，江边几度送归人。同官岁岁先辞满，唯有青山伴老身。
寄别朱拾遗:天书远召沧浪客，几度临歧病未能。江海茫茫春欲遍，行人一骑发金陵。
会赦后酬主簿所问:江南海北长相忆，浅水深山独掩扉。重见太平身已老，桃源久住不能归。
赠秦系:向风长啸戴纱巾，野鹤由来不可亲。明日东归变名姓，五湖烟水觅何人。
酬灵彻公相招:石涧泉声久不闻，独临长路雪纷纷。如今渐欲生黄发，愿脱头冠与白云。
赠崔九载华:怜君一见一悲歌，岁岁无如老去何。白屋渐看秋草没，青云莫道故人多。
同崔载华赠日本聘使:怜君异域朝周远，积水连天何处通。遥指来从初日外，始知更有扶桑东。
送建州陆使君:汉庭初拜建安侯，天子临轩寄所忧。从此向南无限路，双旌已去水悠悠。
送秦侍御外甥张篆之福州谒鲍大夫秦侍御与大夫有旧:万里闽中去渺然，孤舟水上入寒烟。辕门拜首儒衣弊，貌似牢之岂不怜。
闻奉迎皇太后使沈判官至，因有此作:长乐宫人扫落花，君王正候五云车。万方臣妾同瞻望，疑在曾城阿母家。
送刘萱之道州谒崔大夫:沅水悠悠湘水春，临歧南望一沾巾。信陵门下三千客，君到长沙见几人。
过郑山人所居:寂寂孤莺啼杏园，寥寥一犬吠桃源。落花芳草无寻处，万壑千峰独闭门。
奉送贺若郎中贼退后之杭州:江上初收战马尘，莺声柳色待行春。双旌谁道来何暮，万井如今有几人。
瓜洲驿重送梁郎中赴吉州:渺渺云山去几重，依依独听广陵钟。明朝借问南来客，五马双旌何处逢。
奉使鄂渚至乌江道中作:沧洲不复恋鱼竿，白发那堪戴铁冠。客路向南何处是，芦花千里雪漫漫。
新息道中作:萧条独向汝南行，客路多逢汉骑营。古木苍苍离乱后，几家同住一孤城。
春日宴魏万成湘水亭:何年家住此江滨，几度门前北渚春。白发乱生相顾老，黄莺自语岂知人。
重送道标上人:衡阳千里去人稀，遥逐孤云入翠微。春草青青新覆地，深山无路若为归。
送李判官之润州行营:万里辞家事鼓鼙，金陵驿路楚云西。江春不肯留归客，草色青青送马蹄。
将赴南巴，至馀干别李十二:江上花催问礼人，鄱阳莺报越乡春。谁怜此别悲欢异，万里青山送逐臣。
时平后春日思归:一尉何曾及布衣，时平却忆卧柴扉。故园柳色催南客，春水桃花待北归。
送陶十赴杭州摄掾:莫叹江城一掾卑，沧洲未是阻心期。浙中山色千万状，门外潮声朝暮时。
使还七里濑上逢薛承规赴江西贬官:迁客归人醉晚寒，孤舟暂泊子陵滩。怜君更去三千里，落日青山江上看。
使回赴苏州道中作:春风何事远相催，路尽天涯始却回。万里无人空楚水，孤帆送客到鱼台。
昭阳曲:昨夜承恩宿未央，罗衣犹带御衣香。芙蓉帐小云屏暗，杨柳风多水殿凉。
罪所留系，每夜闻长洲军笛声:白日浮云闭不开，黄沙谁问冶长猜。只怜横笛关山月，知处愁人夜夜来。
赠微上人:禅门来往翠微间，万里千峰在剡山。何时共到天台里，身与浮云处处闲。
东湖送朱逸人归:山色湖光并在东，扁舟归去有樵风。莫道野人无外事，开田凿井白云中。
舟中送李十八（一作送僧）:释子身心无有分，独将衣钵去人群。相思晚望西林寺，唯有钟声出白云。
送李穆归淮南:扬州春草新年绿，未去先愁去不归。淮水问君来早晚，老人偏畏过芳菲。
晚春归山居题窗前竹（一作钱起：暮春归故山草堂诗）:溪上残春黄鸟稀，辛夷花尽杏花飞。始怜幽竹山窗下，不改清阴待我归。
送卢侍御赴河北:谪居为别倍伤情，何事从戎独远行。千里按图收故地，三军罢战及春耕。江天渺渺鸿初去，漳水悠悠草欲生。莫学仲连逃海上，田单空愧取聊城。
送子婿崔真父归长城:送君卮酒不成欢，幼女辞家事伯鸾。桃叶宜人诚可咏，柳花如雪若为看。心怜稚齿鸣环去，身愧衰颜对玉难。惆怅暮帆何处落，青山无限水漫漫。
送陆澧仓曹西上:长安此去欲何依，先达谁当荐陆机。日下凤翔双阙迥，雪中人去二陵稀。舟从故里难移棹，家住寒塘独掩扉。临水自伤流落久，赠君空有泪沾衣。
送柳使君赴袁州:宜阳出守新恩至，京口因家始愿违。五柳闭门高士去，三苗按节远人归。月明江路闻猿断，花暗山城见吏稀。惟有郡斋窗里岫，朝朝空对谢玄晖。
戏题赠二小男:异乡流落频生子，几许悲欢并在身。欲并老容羞白发，每看儿戏忆青春。未知门户谁堪主，且免琴书别与人。何幸暮年方有后，举家相对却沾巾。
谪官后卧病官舍，简贺兰侍郎（一作贬睦州祖庸见赠）:青春衣绣共称宜，白首垂丝恨不遗。江上几回今夜月，镜中无复少年时。生还北阙谁相引，老向南邦众所悲。岁岁任他芳草绿，长沙未有定归期。
岁日见新历，因寄都官裴郎中:青阳振蛰初颁历，白首衔冤欲问天。绛老更能经几岁，贾生何事又三年。愁占蓍草终难决，病对椒花倍自怜。若道平分四时气，南枝为底发春偏。
江州重别薛六、柳八二员外:生涯岂料承优诏，世事空知学醉歌。江上月明胡雁过，淮南木落楚山多。寄身且喜沧洲近，顾影无如白发何。今日龙钟人共弃，愧君犹遣慎风波。
青溪口送人归岳州:洞庭何处雁南飞，江菼苍苍客去稀。帆带夕阳千里没，天连秋水一人归。黄花浥露开沙岸，白鸟衔鱼上钓矶。歧路相逢无可赠，老年空有泪沾衣。
送灵澈上人还越中:禅客无心杖锡还，沃洲深处草堂闲。身随敝屦经残雪，手绽寒衣入旧山。独向青溪依树下，空留白日在人间。那堪别后长相忆，云木苍苍但闭关。
送耿拾遗归上都:若为天畔独归秦，对水看山欲暮春。穷海别离无限路，隔河征战几归人。长安万里传双泪，建德千峰寄一身。想到邮亭愁驻马，不堪西望见风尘。
和樊使君登润州城楼:山城迢递敞高楼，露冕吹铙居上头。春草连天随北望，夕阳浮水共东流。江田漠漠全吴地，野树苍苍故蒋州。王粲尚为南郡客，别来何处更销忧。
饯王相公出牧括州:缙云讵比长沙远，出牧犹承明主恩。城对寒山开画戟，路飞秋叶转朱轓。江潮淼淼连天望，旌旆悠悠上岭翻。萧索庭槐空闭閤，旧人谁到翟公门。
题灵祐和尚故居:叹逝翻悲有此身，禅房寂寞见流尘。多时行径空秋草，几日浮生哭故人。风竹自吟遥入磬，雨花随泪共沾巾。残经窗下依然在，忆得山中问许询。
寻龙井杨老:柴门草舍绝风尘，空谷耕田学子真。泉咽恐劳经陇底，山深不觉有秦人。手栽松树苍苍老，身卧桃园寂寂春。唯有胡麻当鸡黍，白云来往未嫌贫。
见故人李均所借古镜恨其未获归府斯人已亡怆然有作:故人留镜无归处，今日怀君试暂窥。岁久岂堪尘自入，夜长应待月相随。空怜琼树曾临匣，犹见菱花独映池。所恨平生还不早，如今始挂陇头枝。
闻虞沔州有替，将归上都，登汉东城寄赠:淮南摇落客心悲，溳水悠悠怨别离。早雁初辞旧关塞，秋风先入古城池。腰章建隼皇恩赐，露冕临人白发垂。惆怅恨君先我去，汉阳耆老忆旌麾。
献淮宁军节度使李相公:建牙吹角不闻喧，三十登坛众所尊。家散万金酬士死，身留一剑答君恩。渔阳老将多回席，鲁国诸生半在门。白马翩翩春草细，郊原西去猎平原。
观校猎，上淮西相公:龙骧校猎邵陵东，野火初烧楚泽空。师事黄公千战后，身骑白马万人中。笳随晚吹吟边草，箭没寒云落塞鸿。三十拥旄谁不羡，周郎少小立奇功。
送皇甫曾赴上都:东游久与故人违，西去荒凉旧路微。秋草不生三径处，行人独向五陵归。离心日远如流水，回首川长共落晖。楚客岂劳伤此别，沧江欲暮自沾衣。
送李录事兄归襄邓:十年多难与君同，几处移家逐转蓬。白首相逢征战后，青春已过乱离中。行人杳杳看西月，归马萧萧向北风。汉水楚云千万里，天涯此别恨无穷。
汉阳献李相公:退身高卧楚城幽，独掩闲门汉水头。春草雨中行径没，暮山江上卷帘愁。几人犹忆孙弘阁，百口同乘范蠡舟。早晚却还丞相印，十年空被白云留。
长沙过贾谊宅:三年谪宦此栖迟，万古惟留楚客悲。秋草独寻人去后，寒林空见日斜时。汉文有道恩犹薄，湘水无情吊岂知。寂寂江山摇落处，怜君何事到天涯。
奉酬辛大夫喜湖南腊月连日降雪见示之作:长沙耆旧拜旌麾，喜见江潭积雪时。柳絮三冬先北地，梅花一夜遍南枝。初开窗阁寒光满，欲掩军城暮色迟。闾里何人不相庆，万家同唱郢中词。
登馀干古县城:孤城上与白云齐，万古荒凉楚水西。官舍已空秋草绿，女墙犹在夜乌啼。平江渺渺来人远，落日亭亭向客低。沙鸟不知陵谷变，朝飞暮去弋阳溪。
将赴岭外，留题萧寺远公院（寺即梁朝萧内史创）:竹房遥闭上方幽，苔径苍苍访昔游。内史旧山空日暮，南朝古木向人秋。天香月色同僧室，叶落猿啼傍客舟。此去播迁明主意，白云何事欲相留。
初闻贬谪，续喜量移，登干越亭赠郑校书:青青草色满江洲，万里伤心水自流。越鸟岂知南国远，江花独向北人愁。生涯已逐沧浪去，冤气初逢涣汗收。何事还邀迁客醉，春风日夜待归舟。
北归入至德州界，偶逢洛阳邻家李光宰:生涯心事已蹉跎，旧路依然此重过。近北始知黄叶落，向南空见白云多。炎州日日人将老，寒渚年年水自波。华发相逢俱若是，故园秋草复如何。
自江西归至旧任官舍，赠袁赞府（时经刘展平后）:却见同官喜复悲，此生何幸有归期。空庭客至逢摇落，旧邑人稀经乱离。湘路来过回雁处，江城卧听捣衣时。南方风土劳君问，贾谊长沙岂不知。
赴南中题褚少府湖上亭子（一作李嘉祐诗）:种田东郭傍春陂，万事无情把钓丝。绿竹放侵行径里，青山常对卷帘时。纷纷花落门空闭，寂寂莺啼日更迟。从此别君千万里，白云流水忆佳期。
上巳日越中与鲍侍郎泛舟耶溪:兰桡缦转傍汀沙，应接云峰到若耶。旧浦满来移渡口，垂杨深处有人家。永和春色千年在，曲水乡心万里赊。君见渔船时借问，前洲几路入烟花。
双峰下哭故人李宥:怜君孤垄寄双峰，埋骨穷泉复几重。白露空沾九原草，青山犹闭数株松。图书经乱知何在，妻子因贫失所从。惆怅东皋却归去，人间无处更相逢。
使次安陆寄友人:新年草色远萋萋，久客将归失路蹊。暮雨不知溳口处，春风只到穆陵西。孤城尽日空花落，三户无人自鸟啼。君在江南相忆否，门前五柳几枝低。
哭陈歙州:千秋万古葬平原，素业清风及子孙。旅榇归程伤道路，举家行哭向田园。空山寂寂开新垄，乔木苍苍掩旧门。儒行公才竟何在，独怜棠树一枝存。
酬屈突陕:落叶纷纷满四邻，萧条环堵绝风尘。乡看秋草归无路，家对寒江病且贫。藜杖懒迎征骑客，菊花能醉去官人。怜君计画谁知者，但见蓬蒿空没身。
送惠法师游天台，因怀智大师故居:翠屏瀑水知何在，鸟道猿啼过几重。落日独摇金策去，深山谁向石桥逢。定攀岩下丛生桂，欲买云中若个峰。忆想东林禅诵处，寂寥惟听旧时钟。
自夏口至鹦鹉洲，夕望岳阳，寄源中丞:汀洲无浪复无烟，楚客相思益渺然。汉口夕阳斜渡鸟，洞庭秋水远连天。孤城背岭寒吹角，独戍临江夜泊船。贾谊上书忧汉室，长沙谪去古今怜。
送侯中丞流康州:长江极目带枫林，匹马孤云不可寻。迁播共知臣道枉，猜谗却为主恩深。辕门画角三军思，驿路青山万里心。北阙九重谁许屈，独看湘水泪沾襟。
别严士元（一作李嘉祐诗）:春风倚棹阖闾城，水国春寒阴复晴。细雨湿衣看不见，闲花落地听无声。日斜江上孤帆影，草绿湖南万里情。东道若逢相识问，青袍今日误儒生。
避地江东，留别淮南使院诸公:长安路绝鸟飞通，万里孤云西复东。旧业已应成茂草，馀生只是任飘蓬。何辞向物开秦镜，却使他人得楚弓。此去行持一竿竹，等闲将狎钓渔翁。
罪所上御史惟则:误因微禄滞南昌，幽系圜扉昼夜长。黄鹤翅垂同燕雀，青松心在任风霜。斗间谁与看冤气，盆下无由见太阳。贤达不能同感激，更于何处问苍苍。
送台州李使君，兼寄题国清寺:露冕新承明主恩，山城别是武陵源。花间五马时行县，山外千峰常在门。晴江洲渚带春草，古寺杉松深暮猿。知到应真飞锡处，因君一想已忘言。
狱中闻收东京有赦:传闻阙下降丝纶，为报关东灭虏尘。壮志已怜成白首，馀生犹待发青春。风霜何事偏伤物，天地无情亦爱人。持法不须张密网，恩波自解惜枯鳞。
温汤客舍:冬狩温泉岁欲阑，宫城佳气晚宜看。汤熏仗里千旗暖，雪照山边万井寒。君门献赋谁相达，客舍无钱辄自安。且喜礼闱秦镜在，还将妍丑付春官。
送孙逸归庐山（得帆字）:炉峰绝顶楚云衔，楚客东归栖此岩。彭蠡湖边香橘柚，浔阳郭外暗枫杉。青山不断三湘道，飞鸟空随万里帆。常爱此中多胜事，新诗他日伫开缄。
送马秀才落第归江南:南客怀归乡梦频，东门怅别柳条新。殷勤斗酒城阴暮，荡漾孤舟楚水春。湘竹旧斑思帝子，江蓠初绿怨骚人。怜君此去未得意，陌上愁看泪满巾。
送常十九归嵩少故林:迢迢此恨杳无涯，楚泽嵩丘千里赊。歧路别时惊一叶，云林归处忆三花。秋天苍翠寒飞雁，古堞萧条晚噪鸦。他日山中逢胜事，桃源洞里几人家。
送宇文迁明府赴洪州张观察追摄丰城令:送君不复远为心，余亦扁舟湘水阴。路逐山光何处尽，春随草色向南深。陈蕃待客应悬榻，宓贱之官独抱琴。倘见主人论谪宦，尔来空有白头吟。
送李将军（一作送开府侄随故李使君旅亲却赴上都）:征西诸将一如君，报德谁能不顾勋。身逐塞鸿来万里，手披荒草看孤坟。擒生绝漠经胡雪，怀旧长沙哭楚云。归去萧条灞陵上，几人看葬李将军。
西陵寄一上人:东山访道成开士，南渡隋阳作本师。了义惠心能善诱，吴风越俗罢淫祠。室中时见天人命，物外长悬海岳期。多谢清言异玄度，悬河高论有谁持。
赋得（一作皇甫冉诗，题作春思）:莺啼燕语报新年，马邑龙堆路几千。家住层城临汉苑，心随明月到胡天。机中锦字论长恨，楼上花枝笑独眠。为问元戎窦车骑，何时返旆勒燕然。
三月李明府后亭泛舟（一作皇甫冉诗）:江南风景复如何，闻道新亭更欲过。处处纫兰春浦渌，萋萋籍草远山多。壶觞须就陶彭泽，时俗犹传晋永和。更待持桡徐转去，微风落日水增波。
喜朱拾遗承恩拜命赴任上都:诏书征拜脱荷裳，身去东山闭草堂。阊阖九天通奏籍，华亭一鹤在朝行。沧洲离别风烟远，青琐幽深漏刻长。今日却回垂钓处，海鸥相见已高翔。
郧上送韦司士归上都旧业（司士即郑公之孙顷客于郧上）:前朝旧业想遗尘，今日他乡独尔身。郧地国除为过客，杜陵家在有何人。苍苔白露生三径，古木寒蝉满四邻。西去茫茫问归路，关河渐近泪盈巾。
感怀:秋风落叶正堪悲，黄菊残花欲待谁。水近偏逢寒气早，山深常见日光迟。愁中卜命看周易，梦里招魂读楚词。自笑不如湘浦雁，飞来即是北归时。
送杨於陵归宋汴州别业:半山溪雨带斜晖，向水残花映客衣。旅食嗟余当岁晚，能文似汝少年稀。新河柳色千株暗，故国云帆万里归。离乱要知君到处，寄书须及雁南飞。
送崔使君赴寿州:列郡专城分国忧，彤幨皂盖古诸侯。仲华遇主年犹少，公瑾论功位已酬。草色青青迎建隼，蝉声处处杂鸣驺。千里相思如可见，淮南木叶正惊秋。
上阳宫望幸:玉辇西巡久未还，春光犹入上阳间。万木长承新雨露，千门空对旧河山。深花寂寂宫城闭，细草青青御路闲。独见彩云飞不尽，只应来去候龙颜。
过裴舍人故居:惨惨天寒独掩扃，纷纷黄叶满空庭。孤坟何处依山木，百口无家学水萍。篱花犹及重阳发，邻笛那堪落日听。书幌无人长不卷，秋来芳草自为萤。
登松江驿楼北望故园:泪尽江楼北望归，田园已陷百重围。平芜万里无人去，落日千山空鸟飞。孤舟漾漾寒潮小，极浦苍苍远树微。白鸥渔父徒相待，未扫欃枪懒息机。
秋夜有怀高三十五適，兼呈空上人（一作皇甫冉诗）:晚节逢君趣道深，结茅栽树近东林。吾师几度曾摩顶，高士何年遂发心。北渚三更闻过雁，西城万里动寒砧。不见支公与玄度，相思拥膝坐长吟。
送孔巢父赴河南军（一作皇甫冉诗）:江南相送隔烟波，况复新秋一雁过。闻道全军征北虏，又言诗将会南河。边心冉冉乡人绝，寒色青青战马多。共许陈琳工奏记，知君名行未蹉跎。
登润州万岁楼（一作皇甫冉诗）:高楼独上思依依，极浦遥山合翠微。江客不堪频北望，塞鸿何事又南飞。垂山古渡寒烟积，瓜步空洲远树稀。闻道王师犹转战，更能谈笑解重围。
岳阳楼:行尽清溪日已蹉，云容山影两嵯峨。楼前归客怨秋梦，湖上美人疑夜歌。独坐高高风势急，平湖渺渺月明多。终期一艇载樵去，来往片帆愁白波。
春望寄王涔阳:清明别后雨晴时，极浦空颦一望眉。湖畔春山烟点点，云中远树墨离离。依微水戍闻钲鼓，掩映沙村见酒旗。风暖草长愁自醉，行吟无处寄相思。
留辞:南楚迢迢通汉口，西江淼淼去扬州。春风已遣归心促，纵复芳菲不可留。
春行寄兴:宜阳城下草萋萋，涧水东流复向西。芳树无人花自落，春山一路鸟空啼。
九日登望仙台，呈刘明府容:汉文皇帝有高台，此日登临曙色开。三晋云山皆北向，二陵风雨自东来。关门令尹谁能识，河上仙翁去不回。且欲近寻彭泽宰，陶然共醉菊花杯。
嵩山寻冯炼师不遇:青溪访道凌烟曙，王子仙成已飞去。更值空山雷雨时，云林薄暮归何处。
凉州词二首:蒲萄美酒夜光杯，欲饮琵琶马上催。醉卧沙场君莫笑，古来征战几人回。秦中花鸟已应阑，塞外风沙犹自寒。夜听胡笳折杨柳，教人意气忆长安。
春日归思:杨柳青青杏发花，年光误客转思家。不知湖上菱歌女，几个春舟在若耶。
观蛮童为伎之作:长裙锦带还留客，广额青娥亦效颦。共惜不成金谷妓，虚令看杀玉车人。
寒食:二月江南花满枝，他乡寒食远堪悲。贫居往往无烟火，不独明朝为子推。
题衡阳泗州寺:一水悠悠百粤通，片帆无奈信秋风。几层峡浪寒舂月，尽日江天雨打篷。漂泊渐摇青草外，乡关谁念雪园东。未知今夜依何处，一点渔灯出苇丛。
奉和刘采访缙云南岭作:百越城池枕海圻，永嘉山水复相依。悬萝弱筱垂清浅，宿雨朝暾和翠微。鸟讶山经传不尽，花随月令数仍稀。幸陪谢客题诗句，谁与王孙此地归。
思归，寄东林澈上人:王事纷纷无暇日，浮生冉冉只如云。已为平子归休计，五老岩前必共闻。
答澈公:空山泉落松窗静，闲地草生春日迟。白发渐多身未退，依依常在永禅师。
送妻:平生志业在琴诗，头上如今有二丝。渔父尚知溪谷暗，山妻不信出身迟。荆钗任意撩新鬓，明镜从他别画眉。今日便同行路客，相逢即是下山时。
和卢明府送郑十三还京兼寄之什:昔时风景登临地，今日衣冠送别筵。醉坐自倾彭泽酒，思归长望白云天。洞庭一叶惊秋早，濩落空嗟滞江岛。寄语朝廷当世人，何时重见长安道。
夜归鹿门山歌:山寺钟鸣昼已昏，渔梁渡头争渡喧。人随沙路向江村，余亦乘舟归鹿门。鹿门月照开烟树，忽到庞公栖隐处。岩扉松径长寂寥，惟有幽人夜来去。
长乐宫:秦城旧来称窈窕，汉家更衣应不少。红粉邀君在何处，青楼苦夜长难晓。长乐宫中钟暗来，可怜歌舞惯相催。欢娱此事今寂寞，惟有年年陵树哀。
登安阳城楼:县城南面汉江流，江涨开成南雍州。才子乘春来骋望，群公暇日坐销忧。楼台晚映青山郭，罗绮晴骄绿水洲。向夕波摇明月动，更疑神女弄珠游。
登万岁楼:万岁楼头望故乡，独令乡思更茫茫。天寒雁度堪垂泪，日落猿啼欲断肠。曲引古堤临冻浦，斜分远岸近枯杨。今朝偶见同袍友，却喜家书寄八行。
除夜有怀:五更钟漏欲相催，四气推迁往复回。帐里残灯才去焰，炉中香气尽成灰。渐看春逼芙蓉枕，顿觉寒销竹叶杯。守岁家家应未卧，相思那得梦魂来。
春情:青楼晓日珠帘映，红粉春妆宝镜催。已厌交欢怜枕席，相将游戏绕池台。坐时衣带萦纤草，行即裙裾扫落梅。更道明朝不当作，相期共斗管弦来。
凉州词:浑成紫檀金屑文，作得琵琶声入云。胡地迢迢三万里，那堪马上送明君。异方之乐令人悲，羌笛胡笳不用吹。坐看今夜关山月，思杀边城游侠儿。
送新安张少府归秦中（一题作越中送人归秦中）:试登秦岭望秦川，遥忆青门春可怜。仲月送君从此去，瓜时须及邵平田。
送杜十四之江南（一题作送杜晃进士之东吴）:荆吴相接水为乡，君去春江正淼茫。日暮征帆何处泊，天涯一望断人肠。
渡浙江问舟中人（一题作济江问同舟人。一作崔国辅诗）:潮落江平未有风，扁舟共济与君同。时时引领望天末，何处青山是越中。
初秋:不觉初秋夜渐长，清风习习重凄凉。炎炎暑退茅斋静，阶下丛莎有露光。
过融上人兰若:山头禅室挂僧衣，窗外无人水鸟飞。黄昏半在下山路，却听泉声恋翠微。
采莲曲:若耶溪傍采莲女，笑隔荷花共人语。日照新妆水底明，风飘香袂空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
结袜子:燕南壮士吴门豪，筑中置铅鱼隐刀。感君恩重许君命，太山一掷轻鸿毛。
金陵城西楼月下吟:金陵夜寂凉风发，独上高楼望吴越。白云映水摇空城，白露垂珠滴秋月。月下沉吟久不归，古来相接眼中稀。解道澄江净如练，令人长忆谢玄晖。
峨眉山月歌:峨眉山月半轮秋，影入平羌江水流。夜发清溪向三峡，思君不见下渝州。
赤壁歌送别:二龙争战决雌雄，赤壁楼船扫地空。烈火张天照云海，周瑜于此破曹公。君去沧江望澄碧，鲸鲵唐突留馀迹。一一书来报故人，我欲因之壮心魄。
怀仙歌:一鹤东飞过沧海，放心散漫知何在。仙人浩歌望我来，应攀玉树长相待。尧舜之事不足惊，自馀嚣嚣直可轻。巨鳌莫戴三山去，我欲蓬莱顶上行。
东鲁见狄博通:去年别我向何处，有人传道游江东。谓言挂席度沧海，却来应是无长风。
赠郭将军:将军少年出武威，入掌银台护紫微。平明拂剑朝天去，薄暮垂鞭醉酒归。爱子临风吹玉笛，美人向月舞罗衣。畴昔雄豪如梦里，相逢且欲醉春晖。
述德兼陈情上哥舒大夫:天为国家孕英才，森森矛戟拥灵台。浩荡深谋喷江海，纵横逸气走风雷。丈夫立身有如此，一呼三军皆披靡。卫青谩作大将军，白起真成一竖子。
赠华州王司士:淮水不绝涛澜高，盛德未泯生英髦。知君先负庙堂器，今日还须赠宝刀。
上李邕（此首萧士赟云是伪作）:大鹏一日同风起，抟摇直上九万里。假令风歇时下来，犹能簸却沧溟水。世人见我恒殊调，闻余大言皆冷笑。宣父犹能畏后生，丈夫未可轻年少。
巴陵赠贾舍人:贾生西望忆京华，湘浦南迁莫怨嗟。圣主恩深汉文帝，怜君不遣到长沙。
赠汪伦（白游泾县桃花潭，村人汪伦常酝美酒以待白）:李白乘舟将欲行，忽闻岸上踏歌声。桃花潭水深千尺，不及汪伦送我情。
春日独坐，寄郑明府:燕麦青青游子悲，河堤弱柳郁金枝。长条一拂春风去，尽日飘扬无定时。我在河南别离久，那堪坐此对窗牖。情人道来竟不来，何人共醉新丰酒。
闻王昌龄左迁龙标，遥有此寄:杨花落尽子规啼，闻道龙标过五溪。我寄愁心与明月，随风直到夜郎西。
早春寄王汉阳:闻道春还未相识，走傍寒梅访消息。昨夜东风入武阳，陌头杨柳黄金色。碧水浩浩云茫茫，美人不来空断肠。预拂青山一片石，与君连日醉壶觞。
泾溪东亭寄郑少府谔:我游东亭不见君，沙上行将白鹭群。白鹭行时散飞去，又如雪点青山云。欲往泾溪不辞远，龙门蹙波虎眼转。杜鹃花开春已阑，归向陵阳钓鱼晚。
寄崔侍御:宛溪霜夜听猿愁，去国长为不系舟。独怜一雁飞南海，却羡双溪解北流。高人屡解陈蕃榻，过客难登谢脁楼。此处别离同落叶，朝朝分散敬亭秋。
别中都明府兄:吾兄诗酒继陶君，试宰中都天下闻。东楼喜奉连枝会，南陌愁为落叶分。城隅渌水明秋日，海上青山隔暮云。取醉不辞留夜月，雁行中断惜离群。
黄鹤楼送孟浩然之广陵:故人西辞黄鹤楼，烟花三月下扬州。孤帆远影碧山尽，唯见长江天际流。
送贺监归四明应制:久辞荣禄遂初衣，曾向长生说息机。真诀自从茅氏得，恩波宁阻洞庭归。瑶台含雾星辰满，仙峤浮空岛屿微。借问欲栖珠树鹤，何年却向帝城飞。
送贺宾客归越:镜湖流水漾清波，狂客归舟逸兴多。山阴道士如相见，应写黄庭换白鹅。
送族弟绾从军安西:汉家兵马乘北风，鼓行而西破犬戎。尔随汉将出门去，剪虏若草收奇功。君王按剑望边色，旄头已落胡天空。匈奴系颈数应尽，明年应入蒲萄宫。
送韩侍御之广德:昔日绣衣何足荣，今宵贳酒与君倾。暂就东山赊月色，酣歌一夜送泉明。
山中问答:问余何意栖碧山，笑而不答心自闲。桃花流水窅然去，别有天地非人间。
答湖州迦叶司马问白是何人:青莲居士谪仙人，酒肆藏名三十春。湖州司马何须问，金粟如来是后身。
酬崔侍御（一本此下有成甫二字）:严陵不从万乘游，归卧空山钓碧流。自是客星辞帝座，元非太白醉扬州。
东鲁门泛舟二首:日落沙明天倒开，波摇石动水萦回。轻舟泛月寻溪转，疑是山阴雪后来。水作青龙盘石堤，桃花夹岸鲁门西。若教月下乘舟去，何啻风流到剡溪。
与谢良辅游泾川陵岩寺:乘君素舸泛泾西，宛似云门对若溪。且从康乐寻山水，何必东游入会稽。
登金陵凤凰台:凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。总为浮云能蔽日，长安不见使人愁。
登庐山五老峰:庐山东南五老峰，青天削出金芙蓉。九江秀色可揽结，吾将此地巢云松。
鹦鹉洲:鹦鹉来过吴江水，江上洲传鹦鹉名。鹦鹉西飞陇山去，芳洲之树何青青。烟开兰叶香风暖，岸夹桃花锦浪生。迁客此时徒极目，长洲孤月向谁明。
望天门山:天门中断楚江开，碧水东流至此回。两岸青山相对出，孤帆一片日边来。
客中行:兰陵美酒郁金香，玉碗盛来琥珀光。但使主人能醉客，不知何处是他乡。
早发白帝城（一作白帝下江陵）:朝辞白帝彩云间，千里江陵一日还。两岸猿声啼不尽，轻舟已过万重山。
秋下荆门:霜落荆门江树空，布帆无恙挂秋风。此行不为鲈鱼鲙，自爱名山入剡中。
苏台览古:旧苑荒台杨柳新，菱歌清唱不胜春。只今惟有西江月，曾照吴王宫里人。
越中览古:越王勾践破吴归，义士还乡尽锦衣。宫女如花满春殿，只今惟有鹧鸪飞。
庐江主人妇:孔雀东飞何处栖，庐江小吏仲卿妻。为客裁缝君自见，城乌独宿夜空啼。
山中与幽人对酌:两人对酌山花开，一杯一杯复一杯。我醉欲眠卿且去，明朝有意抱琴来。
与史郎中钦听黄鹤楼上吹笛:一为迁客去长沙，西望长安不见家。黄鹤楼中吹玉笛，江城五月落梅花。
题雍丘崔明府丹灶:美人为政本忘机，服药求仙事不违。叶县已泥丹灶毕，瀛洲当伴赤松归。先师有诀神将助，大圣无心火自飞。九转但能生羽翼，双凫忽去定何依。
白胡桃:红罗袖里分明见，白玉盘中看却无。疑是老僧休念诵，腕前推下水晶珠。
巫山枕障:巫山枕障画高丘，白帝城边树色秋。朝云夜入无行处，巴水横天更不流。
题东谿公幽居:杜陵贤人清且廉，东谿卜筑岁将淹。宅近青山同谢脁，门垂碧柳似陶潜。好鸟迎春歌后院，飞花送酒舞前檐。客到但知留一醉，盘中只有水晶盐。
军行（一作从军行，一作行军）:骝马新跨白玉鞍，战罢沙场月色寒。城头铁鼓声犹震，匣里金刀血未干。
从军行:百战沙场碎铁衣，城南已合数重围。突营射杀呼延将，独领残兵千骑归。
春夜洛城闻笛:谁家玉笛暗飞声，散入春风满洛城。此夜曲中闻折柳，何人不起故园情。
流夜郎闻酺不预:北阙圣人歌太康，南冠君子窜遐荒。汉酺闻奏钧天乐，愿得风吹到夜郎。
宣城见杜鹃花（一作杜牧诗，题云《子规》）:蜀国曾闻子规鸟，宣城还见杜鹃花。一叫一回肠一断，三春三月忆三巴。
长门怨二首:天回北斗挂西楼，金屋无人萤火流。月光欲到长门殿，别作深宫一段愁。桂殿长愁不记春，黄金四屋起秋尘。夜悬明镜青天上，独照长门宫里人。
春怨:白马金羁辽海东，罗帷绣被卧春风。落月低轩窥烛尽，飞花入户笑床空。
陌上赠美人（一作小放歌行）:骏马骄行踏落花，垂鞭直拂五云车。美人一笑褰珠箔，遥指红楼是妾家。
怨情:新人如花虽可宠，故人似玉由来重。花性飘扬不自持，玉心皎洁终不移。故人昔新今尚故，还见新人有故时。请看陈后黄金屋，寂寂珠帘生网丝。
口号吴王美人半醉:风动荷花水殿香，姑苏台上宴吴王。西施醉舞娇无力，笑倚东窗白玉床。
赠段七娘:罗袜凌波生网尘，那能得计访情亲。千杯绿酒何辞醉，一面红妆恼杀人。
南流夜郎寄内:夜郎天外怨离居，明月楼中音信疏。北雁春归看欲尽，南来不得豫章书。
示金陵子（一作金陵子词）:金陵城东谁家子，窃听琴声碧窗里。落花一片天上来，随人直渡西江水。楚歌吴语娇不成，似能未能最有情。谢公正要东山妓，携手林泉处处行。
哭晁卿衡:日本晁卿辞帝都，征帆一片绕蓬壶。明月不归沉碧海，白云愁色满苍梧。
戏赠杜甫（以下见《唐诗纪事》）:饭颗山头逢杜甫，顶戴笠子日卓午。借问别来太瘦生，总为从前作诗苦。
燕李录事:与君十五侍皇闱，晓拂炉烟上赤墀。花开汉苑经过处，雪下骊山沐浴时。近臣零落今犹在，仙驾飘飖不可期。此日相逢思旧日，一杯成喜亦成悲。
与村老对饮:鬓眉雪色犹嗜酒，言辞淳朴古人风。乡村年少生离乱，见话先朝如梦中。
赠王侍御:心同野鹤与尘远，诗似冰壶见底清。府县同趋昨日事，升沉不改故人情。上阳秋晚萧萧雨，洛水寒来夜夜声。自叹犹为折腰吏，可怜骢马路傍行。
自巩洛舟行入黄河即事，寄府县僚友:夹水苍山路向东，东南山豁大河通。寒树依微远天外，夕阳明灭乱流中。孤村几岁临伊岸，一雁初晴下朔风。为报洛桥游宦侣，扁舟不系与心同。
赠令狐士曹:秋檐滴滴对床寝，山路迢迢联骑行。到家俱及东篱菊，何事先归半日程。
县内闲居赠温公:满郭春风岚已昏，鸦栖散吏掩重门。虽居世网常清净，夜对高僧无一言。
紫阁东林居士叔缄赐松英丸捧对忻喜…所当服辄献诗代启:碧涧苍松五粒稀，侵云采去露沾衣。夜启群仙合灵药，朝思俗侣寄将归。道场斋戒今初服，人事荤膻已觉非。一望岚峰拜还使，腰间铜印与心违。
寓居沣上精舍，寄于、张二舍人:万木丛云出香阁，西连碧涧竹林园。高斋犹宿远山曙，微霰下庭寒雀喧。道心淡泊对流水，生事萧疏空掩门。时忆故交那得见，晓排阊阖奉明恩。
将往滁城恋新竹，简崔都水示端:停车欲去绕丛竹，偏爱新筠十数竿。莫遣儿童触琼粉，留待幽人回日看。
雪夜下朝，呈省中一绝:南望青山满禁闱，晓陪鸳鹭正差池。共爱朝来何处雪，蓬莱宫里拂松枝。
闲居寄端及重阳:山明野寺曙钟微，雪满幽林人迹稀。闲居寥落生高兴，无事风尘独不归。
闲居寄诸弟:秋草生庭白露时，故园诸弟益相思。尽日高斋无一事，芭蕉叶上独题诗。
登楼寄王卿:踏阁攀林恨不同，楚云沧海思无穷。数家砧杵秋山下，一郡荆榛寒雨中。
寄李儋、元锡:去年花里逢君别，今日花开已一年。世事茫茫难自料，春愁黯黯独成眠。身多疾病思田里，邑有流亡愧俸钱。闻道欲来相问讯，西楼望月几回圆。
寄诸弟:岁暮兵戈乱京国，帛书间道访存亡。还信忽从天上落，唯知彼此泪千行。
简陟、巡、建二甥（卢氏生）:忽羡后生连榻话，独依寒烛一斋空。时流欢笑事从别，把酒吟诗待尔同。
寄刘尊师:世间荏苒萦此身，长望碧山到无因。白鹤徘徊看不去，遥知下有清都人。
寄庐山棕衣居士:兀兀山行无处归，山中猛虎识棕衣。俗客欲寻应不遇，云溪道士见犹稀。
寒食寄京师诸弟:雨中禁火空斋冷，江上流莺独坐听。把酒看花想诸弟，杜陵寒食草青青。
寄黄尊师:结茅种杏在云端，扫雪焚香宿石坛。灵祇不许世人到，忽作雷风登岭难。
送章八元秀才擢第往上都应制:决胜文场战已酣，行应辟命复才堪。旅食不辞游阙下，春衣未换报江南。天边宿鸟生归思，关外晴山满夕岚。立马欲从何处别，都门杨柳正毵毵。
赋得沙际路，送从叔象:独树沙边人迹稀，欲行愁远暮钟时。野泉几处侵应尽，不遇山僧知问谁。
送常侍御却使西蕃:归奏圣朝行万里，却衔天诏报蕃臣。本是诸生守文墨，今将匹马静烟尘。旅宿关河逢暮雨，春耕亭障识遗民。此去多应收故地，宁辞沙塞往来频。
送仓部萧员外院长存:襆被蹉跎老江国，情人邂逅此相逢。不随鸳鹭朝天去，遥想蓬莱台阁重。
送王校书:同宿高斋换时节，共看移石复栽杉。送君江浦已惆怅，更上西楼看远帆。
送秦系赴润州:近作新婚镊白髯，长怀旧卷映蓝衫。更欲携君虎丘寺，不知方伯望征帆。
假中枉卢二十二书亦称卧疾兼讶李二久不访问…戏李二:微官何事劳趋走，服药闲眠养不才。花里棋盘憎鸟污，枕边书卷讶风开。故人问讯缘同病，芳月相思阻一杯。应笑王戎成俗物，遥持麈尾独徘徊。
酬柳郎中春日归扬州南郭见别之作:广陵三月花正开，花里逢君醉一回。南北相过殊不远，暮潮从去早潮来。
答令狐士曹、独孤兵曹联骑暮归望山见寄:共爱青山住近南，行牵吏役背双骖。枉书独宿对流水，遥羡归时满夕岚。
答东林道士:紫阁西边第几峰，茅斋夜雪虎行踪。遥看黛色知何处，欲出山门寻暮钟。
答端:坐忆故园人已老，宁知远郡雁还来。长瞻西北是归路，独上城楼日几回。
答秦十四校书（秦系）:知掩山扉三十秋，鱼须翠碧弃床头。莫道谢公方在郡，五言今日为君休。
答郑骑曹青橘绝句（一作故人重九日求橘书中戏赠）:怜君卧病思新橘，试摘犹酸亦未黄。书后欲题三百颗，洞庭须待满林霜。
休暇日访王侍御不遇:九日驱驰一日闲，寻君不遇又空还。怪来诗思清人骨，门对寒流雪满山。
因省风俗，访道士侄不见，题壁:去年涧水今亦流，去年杏花今又拆。山人归来问是谁，还是去年行春客。
春思:野花如雪绕江城，坐见年芳忆帝京。阊阖晓开凝碧树，曾陪鸳鹭听流莺。
登宝意寺上方旧游（寺在武功，曾居此寺）:翠岭香台出半天，万家烟树满晴川。诸僧近住不相识，坐听微钟记往年。
同越琅琊山:石门有雪无行迹，松壑凝烟满众香。馀食施庭寒鸟下，破衣挂树老僧亡。
寻简寂观瀑布:蹑石欹危过急涧，攀崖迢递弄悬泉。犹将虎竹为身累，欲付归人绝世缘。
昭国里第听元老师弹琴:竹林高宇霜露清，朱丝玉徽多故情。暗识啼鸟与别鹤，只缘中有断肠声。
野次听元昌奏横吹:立马莲塘吹横笛，微风动柳生水波。北人听罢泪将落，南朝曲中怨更多。
九日:今朝把酒复惆怅，忆在杜陵田舍时。明年九日知何处，世难还家未有期。
滁州西涧:独怜幽草涧边生，上有黄鹂深树鸣。春潮带雨晚来急，野渡无人舟自横。
子规啼:高林滴露夏夜清，南山子规啼一声。邻家孀妇抱儿泣，我独展转何时明。
送宫人入道:舍宠求仙畏色衰，辞天素面立天墀。金丹拟驻千年貌，宝镜休匀八字眉。公主与收珠翠后，君王看戴角冠时。从来宫女皆相妒，说著瑶台总泪垂。
绵州越王楼即事:三蜀澄清郡政闲，登楼携酌日跻攀。顿觉胸怀无俗事，回看掌握是人寰。滩声曲折涪州水，云影低衔富乐山。行雁南飞似乡信，忽然西笑向秦关。
牡丹:近来无奈牡丹何，数十千钱买一颗。今朝始得分明见，也共戎葵不校多。
别韦郎中:星轺计日赴岷峨，云树连天阻笑歌。南入洞庭随雁去，西过巫峡听猿多。峥嵘洲上飞黄蝶，滟滪堆边起白波。不醉郎中桑落酒，教人无奈别离何。
送皇甫龄宰交河:将军帐下来从客，小邑弹琴不易逢。楼上胡笳传别怨，尊中腊酒为谁浓。行人醉出双门道，少妇愁看七里烽。今日相如轻武骑，多应朝暮客临邛。
杜侍御送贡物戏赠:铜柱朱崖道路难，伏波横海旧登坛。越人自贡珊瑚树，汉使何劳獬豸冠。疲马山中愁日晚，孤舟江上畏春寒。由来此货称难得，多恐君王不忍看。
春园家宴:南园春色正相宜，大妇同行少妇随。竹里登楼人不见，花间觅路鸟先知。樱桃解结垂檐子，杨柳能低入户枝。山简醉来歌一曲，参差笑杀郢中儿。
西亭子言怀:数丛芳草在堂阴，几处闲花映竹林。攀树玄猿呼郡吏，傍谿白鸟应家禽。青山看景知高下，流水闻声觉浅深。官属不令拘礼数，时时缓步一相寻。
辰阳即事（一作刘长卿诗，题云感怀）:青枫落叶正堪悲，黄菊残花欲待谁。水近偏逢寒气早，山深常见日光迟。愁中卜命看周易，病里招魂读楚词。自恨不如湘浦雁，春来即是北归时。
送卢举使河源:故人行役向边州，匹马今朝不少留。长路关山何日尽，满堂丝竹为君愁。
题长安壁主人:世人结交须黄金，黄金不多交不深。纵令然诺暂相许，终是悠悠行路心。
长沙失火后戏题莲花寺:金园宝刹半长沙，烧劫旁延一万家。楼殿纵随烟焰去，火中何处出莲花。
早梅:一树寒梅白玉条，迥临林村傍谿桥。不知近水花先发，疑是经春雪未销。
赠赵使君美人:红粉青蛾映楚云，桃花马上石榴裙。罗敷独向东方去，漫学他家作使君。
客舍悲秋，有怀两省旧游，呈幕中诸公:三度为郎便白头，一从出守五经秋。莫言圣主长不用，其那苍生应未休。人间岁月如流水，客舍秋风今又起。不知心事向谁论，江上蝉鸣空满耳。
送韩巽入都觐省便赴举:槐叶苍苍柳叶黄，秋高八月天欲霜。青门百壶送韩侯，白云千里连嵩丘。北堂倚门望君忆，东归扇枕后秋色。洛阳才子能几人，明年桂枝是君得。
送李副使赴碛西官军:火山六月应更热，赤亭道口行人绝。知君惯度祁连城，岂能愁见轮台月。脱鞍暂入酒家垆，送君万里西击胡。功名只向马上取，真是英雄一丈夫。
偃师东与韩樽同诣景云晖上人即事:山阴老僧解楞伽，颍阳归客远相过。烟深草湿昨夜雨，雨后秋风渡漕河。空山终日尘事少，平郊远见行人小。尚书碛上黄昏钟，别驾渡头一归鸟。
醉题匡城周少府厅壁:妇姑城南风雨秋，妇姑城中人独愁。愁云遮却望乡处，数日不上西南楼。故人薄暮公事闲，玉壶美酒琥珀殷。颍阳秋草今黄尽，醉卧君家犹未还。
感遇:五花骢马七香车，云是平阳帝子家。凤凰城头日欲斜，门前高树鸣春鸦。汉家鲁元君不闻，今作城西一古坟。昔来唯有秦王女，独自吹箫乘白云。
韦员外家花树歌:今年花似去年好，去年人到今年老。始知人老不如花，可惜落花君莫扫。君家兄弟不可当，列卿御史尚书郎。朝回花底恒会客，花扑玉缸春酒香。
入蒲关先寄秦中故人:秦山数点似青黛，渭上一条如白练。京师故人不可见，寄将两眼看飞燕。
奉和中书舍人贾至早朝大明宫:鸡鸣紫陌曙光寒，莺啭皇州春色阑。金阙晓钟开万户，玉阶仙仗拥千官。花迎剑珮星初落，柳拂旌旗露未干。独有凤凰池上客，阳春一曲和皆难。
和祠部王员外雪后早朝即事:长安雪后似春归，积素凝华连曙晖。色借玉珂迷晓骑，光添银烛晃朝衣。西山落月临天仗，北阙晴云捧禁闱。闻道仙郎歌白雪，由来此曲和人稀。
奉和相公发益昌:相国临戎别帝京，拥麾持节远横行。朝登剑阁云随马，夜渡巴江雨洗兵。山花万朵迎征盖，川柳千条拂去旌。暂到蜀城应计日，须知明主待持衡。
秋夕读书幽兴，献兵部李侍郎:年纪蹉跎四十强，自怜头白始为郎。雨滋苔藓侵阶绿，秋飒梧桐覆井黄。惊蝉也解求高树，旅雁还应厌后行。览卷试穿邻舍壁，明灯何惜借馀光。
使君席夜送严河南赴长水（得时字）:娇歌急管杂青丝，银烛金杯映翠眉。使君地主能相送，河尹天明坐莫辞。春城月出人皆醉，野戍花深马去迟。寄声报尔山翁道，今日河南胜昔时。
暮春虢州东亭送李司马归扶风别庐:柳亸莺娇花复殷，红亭绿酒送君还。到来函谷愁中月，归去磻谿梦里山。帘前春色应须惜，世上浮名好是闲。西望乡关肠欲断，对君衫袖泪痕斑。
九日使君席奉饯卫中丞赴长水:节使横行西出师，鸣弓擐甲羽林儿。台上霜风凌草木，军中杀气傍旌旗。预知汉将宣威日，正是胡尘欲灭时。为报使君多泛菊，更将弦管醉东篱。
西掖省即事:西掖重云开曙晖，北山疏雨点朝衣。千门柳色连青琐，三殿花香入紫微。平明端笏陪鹓列，薄暮垂鞭信马归。官拙自悲头白尽，不如岩下偃荆扉。
首春渭西郊行，呈蓝田张二主簿:回风度雨渭城西，细草新花踏作泥。秦女峰头雪未尽，胡公陂上日初低。愁窥白发羞微禄，悔别青山忆旧谿。闻道辋川多胜事，玉壶春酒正堪携。
赴嘉州过城固县，寻永安超禅师房:满寺枇杷冬著花，老僧相见具袈裟。汉王城北雪初霁，韩信台西日欲斜。门外不须催五马，林中且听演三车。岂料巴川多胜事，为君书此报京华。
酬畅当嵩山寻麻道士见寄（一作卢纶诗）:闻逐樵夫闲看棋，忽逢人世是秦时。开云种玉嫌山浅，渡海传书怪鹤迟。阴洞石幢微有字，古坛松树半无枝。烦君远示青囊录，愿得相从一问师。
春兴戏题赠李侯:燕雀始欲衔花来，君家种桃花未开。长安二月眼看尽，寄报春风早为催。
过燕支寄杜位:燕支山西酒泉道，北风吹沙卷白草。长安遥在日光边，忆君不见令人老。
题苜蓿峰寄家人:苜蓿峰边逢立春，胡芦河上泪沾巾。闺中只是空相忆，不见沙场愁杀人。
玉关寄长安李主簿:东去长安万里馀，故人何惜一行书。玉关西望堪肠断，况复明朝是岁除。
武威送刘判官赴碛西行军:火山五月行人少，看君马去疾如鸟。都护行营太白西，角声一动胡天晓。
虢州后亭送李判官使赴晋绛（得秋字）:西原驿路挂城头，客散红亭雨未收。君去试看汾水上，白云犹似汉时秋。
五月四日送王少府归华阴（得留字）:仙掌分明引马头，西看一点是关楼。五月也须应到舍，知君不肯更淹留。
原头送范侍御（得山字）:百尺原头酒色殷，路傍骢马汗斑斑。别君只有相思梦，遮莫千山与万山。
送李明府赴睦州，便拜觐太夫人:手把铜章望海云，夫人江上泣罗裙。严滩一点舟中月，万里烟波也梦君。
虢州西山亭子送范端公（得浓字）:百尺红亭对万峰，平明相送到斋钟。骢马劝君皆卸却，使君家酝旧来浓。
奉送贾侍御使江外:新骑骢马复承恩，使出金陵过海门。荆南渭北难相见，莫惜衫襟著酒痕。
崔仓曹席上送殷寅充石相判官赴淮南:清淮无底绿江深，宿处津亭枫树林。驷马欲辞丞相府，一樽须尽故人心。
送崔子还京:匹马西从天外归，扬鞭只共鸟争飞。送君九月交河北，雪里题诗泪满衣。
酒泉太守席上醉后作:酒泉太守能剑舞，高堂置酒夜击鼓。胡笳一曲断人肠，座上相看泪如雨。
题观楼:荒楼荒井闭空山，关令乘云去不还。羽盖霓旌何处在，空留药臼向人间。
草堂村寻罗生不遇:数株谿柳色依依，深巷斜阳暮鸟飞。门前雪满无人迹，应是先生出未归。
山房春事二首:风恬日暖荡春光，戏蝶游蜂乱入房。数枝门柳低衣桁，一片山花落笔床。梁园日暮乱飞鸦，极目萧条三两家。庭树不知人死尽，春来还发旧时花。
逢入京使:故园东望路漫漫，双袖龙钟泪不干。马上相逢无纸笔，凭君传语报平安。
过碛:黄沙碛里客行迷，四望云天直下低。为言地尽天还尽，行到安西更向西。
碛中作:走马西来欲到天，辞家见月两回圆。今夜不知何处宿，平沙万里绝人烟。
赴北庭度陇思家:西向轮台万里馀，也知乡信日应疏。陇山鹦鹉能言语，为报家人数寄书。
胡歌:黑姓蕃王貂鼠裘，葡萄宫锦醉缠头。关西老将能苦战，七十行兵仍未休。
赵将军歌:九月天山风似刀，城南猎马缩寒毛。将军纵博场场胜，赌得单于貂鼠袍。
醉戏窦子美人:朱唇一点桃花殷，宿妆娇羞偏髻鬟。细看只似阳台女，醉著莫许归巫山。
秋夜闻笛:天门街西闻捣帛，一夜愁杀湘南客。长安城中百万家，不知何人吹夜笛。
戏问花门酒家翁:老人七十仍沽酒，千壶百瓮花门口。道傍榆荚仍似钱，摘来沽酒君肯否。
春梦:洞房昨夜春风起，故人尚隔湘江水。枕上片时春梦中，行尽江南数千里。
冬夕:浩汗霜风刮天地，温泉火井无生意。泽国龙蛇冻不伸，南山瘦柏消残翠。
武阳送别:菊黄芦白雁初飞，羌笛胡笳泪满衣。送君肠断秋江水，一去东流何日归。
代闺人:杨柳青青鸟乱吟，春风香霭洞房深。百花帘下朝窥镜，明月窗前夜理琴。
春旦歌:常闻嬴女玉箫台，奏曲情深彩凤来。欲登此地销归恨，却羡双飞去不回。
卫中作:卫风愉艳宜春色，淇水清泠增暮愁。总使榴花能一醉，终须萱草暂忘忧。
代征人妻喜夫还:征夫走马发渔阳，少妇含娇开洞房。千日废台还挂镜，数年尘面再新妆。春风喜出今朝户，明月虚眠昨夜床。莫道幽闺书信隔，还衣总是旧时香。
咏木老人（一作傀儡吟，一作咏窟磊子人）:刻木牵丝作老翁，鸡皮鹤发与真同。须臾弄罢寂无事，还似人生一梦中。
客中作:书剑催人不暂闲，洛阳羁旅复秦关。容颜岁岁愁边改，乡国时时梦里还。
过故人旧宅:故人轩骑罢归来，旧宅园林闲不开。唯馀挟瑟楼中妇，哭向平生歌舞台。
落第归乡留别长安主人:客里愁多不记春，闻莺始叹柳条新。年年下第东归去，羞见长安旧主人。
西施石:西施昔日浣纱津，石上青苔思杀人。一去姑苏不复返，岸旁桃李为谁春。
咏石季伦:金谷繁华石季伦，只能谋富不谋身。当时纵与绿珠去，犹有无穷歌舞人。
题怀素上人草书:志在新奇无定则，古瘦漓纚半无墨。醉来信手两三行，醒后却书书不得。
祀风师乐章。送神:微穆敷华能应节，飘扬发彩宜行庆。送迎灵驾神心飨，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率主调春令。
祀雨师乐章。送神:整驾升车望寥廓，垂阴荐祉荡昏氛。飨时灵贶僾如在，乐罢馀声遥可闻。饮福陈诚礼容备，撤俎终献曙光分。跪拜临坛结空想，年年应节候油云。
答窦拾遗卧病见寄:今春扶病移沧海，几度承恩对白花。送客屡闻帘外鹊，销愁已辨酒中蛇。瓶开枸杞悬泉水，鼎炼芙蓉伏火砂。误入尘埃牵吏役，羞将簿领到君家。
戏题诸判官厅壁:六十老翁无所取，二三君子不相遗。愿留今日交欢意，直到隳官谢病时。
朝拜元陵:宫前石马对中峰，云里金铺闭几重。不见露盘迎晓日，唯闻木斧扣寒松。
宿庐山，赠白鹤观刘尊师:苍苍五老雾中坛，杳杳三山洞里官。手护昆仑象牙简，心推霹雳枣枝盘。春飞雪粉如毫润，晓漱琼膏冰齿寒。渐恨流年筋力少，惟思露冕事星冠。
观壁画九想图:一世荣枯无异同，百年哀乐又归空。夜阑鸟鹊相争处，林下真僧在定中。
酬顾况见寄:于越城边枫叶高，楚人书里寄离骚。寒江鸂鶒思俦侣，岁岁临流刷羽毛。
岁日作（一作口号）:更劳今日春风至，枯树无枝可寄花。览镜唯看飘乱发，临风谁为驻浮槎。
再过金陵:玉树歌终王气收，雁行高送石城秋。江山不管兴亡事，一任斜阳伴客愁。
寄杨侍御（一作包何诗）:一官何幸得同时，十载无媒独见遗。今日不论腰下组，请君看取鬓边丝。
江湖秋思:趋陪禁掖雁行随，迁向江潭鹤发垂。素浪遥疑八溪水，清枫忽似万年枝。嵩南春遍伤魂梦，壶口云深隔路歧。共望汉朝多霈泽，苍蝇早晚得先知。
送朱中舍游江东:孤城郭外送王孙，越水吴洲共尔论。野寺山边斜有径，渔家竹里半开门。青枫独映摇前浦，白鹭闲飞过远村。若到西陵征战处，不堪秋草自伤魂。
送窦拾遗赴朝因寄中书十七弟（窦拾遗叔向其弟窦舒也）:自叹未沾黄纸诏，那堪远送赤墀人。老为侨客偏相恋，素是诗家倍益亲。妻儿共载无羁思，鸳鹭同行不负身。凭尔将书通令弟，唯论华发愧头巾。
承恩量移宰江邑，临鄱江怅然之作:四年谪宦滞江城，未厌门前鄱水清。谁言宰邑化黎庶，欲别云山如弟兄。双鸥为底无心狎，白发从他绕鬓生。惆怅闲眠临极浦，夕阳秋草不胜情。
题灵台县东山村主人:处处征胡人渐稀，山村寥落暮烟微。门临莽苍经年闭，身逐嫖姚几日归。贫妻白发输残税，馀寇黄河未解围。天子如今能用武，只应岁晚息兵机。
同皇甫冉登重玄阁:高阁朱栏不厌游，蒹葭白水绕长洲。孤云独鸟川光暮，万井千山海色秋。清梵林中人转静，夕阳城上角偏愁。谁怜远作秦吴别，离恨归心双泪流。
宋州东登望题武陵驿:梁宋人稀鸟自啼，登舻一望倍含凄。白骨半随河水去，黄云犹傍郡城低。平陂战地花空落，旧苑春田草未齐。明主频移虎符守，几时行县向黔黎。
晚登江楼有怀:独坐南楼佳兴新，青山绿水共为邻。爽气遥分隔浦岫，斜光偏照渡江人。心闲鸥鸟时相近，事简鱼竿私自亲。只忆帝京不可到，秋琴一弄欲沾巾。
游徐城河忽见清淮，因寄赵八:自缘迟暮忆沧洲，翻爱南河浊水流。初过重阳惜残菊，行看旧浦识群鸥。朝霞映日同归处，暝柳摇风欲别秋。长恨相逢即分首，含情掩泪独回头。
题游仙阁白公庙:仙冠轻举竟何之，薜荔缘阶竹映祠。甲子不知风驭日，朝昏唯见雨来时。霓旌翠盖终难遇，流水青山空所思。逐客自怜双鬓改，焚香多负白云期。
送郑正则汉阳迎妇:锦字相催鸟急飞，郎君暂脱老莱衣。遥想双眉待人画，行看五马送潮归。望夫山上花犹发，新妇江边莺未稀。令秩和鸣真可羡，此行谁道负春辉。
送皇甫冉往安宜:江皋尽日唯烟水，君向白田何日归。楚地蒹葭连海迥，隋朝杨柳映堤稀。津楼故市无行客，山馆荒城闭落晖。若问行人与征战，使君双泪定沾衣。
晚发咸阳，寄同院遗补:征战初休草又衰，咸阳晚眺泪堪垂。去路全无千里客，秋田不见五陵儿。秦家故事随流水，汉代高坟对石碑。回首青山独不语，羡君谈笑万年枝。
早秋京口旅泊，章侍御寄书相问，因以赠之，时七夕:移家避寇逐行舟，厌见南徐江水流。吴越征徭非旧日，秣陵凋弊不宜秋。千家闭户无砧杵，七夕何人望斗牛。只有同时骢马客，偏宜尺牍问穷愁。
秋晓招隐寺东峰茶宴，送内弟阎伯均归江州:万畦新稻傍山村，数里深松到寺门。幸有香茶留稚子，不堪秋草送王孙。烟尘怨别唯愁隔，井邑萧条谁忍论。莫怪临歧独垂泪，魏舒偏念外家恩。
送严员外（一作刘长卿诗）:春风倚棹阖闾城，水国春寒阴复晴。细雨湿衣看不见，闲花落地听无声。日斜江上孤帆影，草绿湖南万里情。君去若逢相识问，青袍今已误儒生。
赴南中留别褚七少府湖上林亭（一作刘长卿诗）:种田东郭傍春陂，万事无情把钓丝。绿竹放侵行径里，青山常对卷帘时。纷纷花发门空闭，寂寂莺啼日更迟。从此别君千万里，白云流水忆佳期。
与从弟正字、从兄兵曹宴集林园:竹窗松户有佳期，美酒香茶慰所思。辅嗣外生还解易，惠连群从总能诗。檐前花落春深后，谷里莺啼日暮时。去路归程仍待月，垂缰不控马行迟。
暮春宜阳郡斋愁坐，忽枉刘七侍御新诗，因以酬答:子规夜夜啼槠叶，远道逢春半是愁。芳草伴人还易老，落花随水亦东流。山临睥睨恒多雨，地接潇湘畏及秋。唯羡君为周柱史，手持黄纸到沧洲。
送舍弟:诸谢偏推永嘉守，三何独许水曹郎。老兄鄙思难俦匹，令弟清词堪比量。叠嶂入云藏古寺，高秋背月转南湘。定知马上多新句，早寄袁溪当八行。
送从弟永任饶州录事参军:一官万里向千溪，水宿山行鱼浦西。日晚长烟高岸近，天寒积雪远峰低。芦花渚里鸿相叫，苦竹丛边猿暗啼。闻道慈亲倚门待，到时兰叶正萋萋。
送马将军奏事毕归滑州使幕:吴门别后蹈沧州，帝里相逢俱白头。自叹马卿常带病，还嗟李广未封侯。棠梨宫里瞻龙衮，细柳营前著豹裘。想到滑台桑叶落，黄河东注荻花秋。
闻逝者自惊:亦知死是人间事，年老闻之心自疑。黄卷清琴总为累，落花流水共添悲。愿将从药看真诀，又欲休官就本师。儿女眼前难喜舍，弥怜双鬓渐如丝。
伤歙州陈二使君:怜君辞满卧沧洲，一旦云亡万事休。慈母断肠妻独泣，寒云惨色水空流。江村故老长怀惠，山路孤猿亦共愁。寂寞荒坟近渔浦，野松孤月即千秋。
夜宴南陵留别:雪满前庭月色闲，主人留客未能还。预愁明日相思处，匹马千山与万山。
题前溪馆:两年谪宦在江西，举目云山要自迷。今日始知风土异，浔阳南去鹧鸪啼。
过乌公山寄钱起员外:雨过青山猿叫时，愁人泪点石榴枝。无端王事还相系，肠断蒹葭君不知。
寄王舍人竹楼:傲吏身闲笑五侯，西江取竹起高楼。南风不用蒲葵扇，纱帽闲眠对水鸥。
韦润州后亭海榴:江上年年小雪迟，年光独报海榴知。寂寂山城风日暖，谢公含笑向南枝。
送崔十一弟归北京:潘郎美貌谢公诗，银印花骢年少时。楚地江皋一为别，晋山少水独相思。
访韩司空不遇:图画风流似长康，文词体格效陈王。蓬莱对去归常晚，丛竹闲飞满夕阳。
题道虔上人竹房:诗思禅心共竹闲，任他流水向人间。手持如意高窗里，斜日沿江千万山。
秋朝木芙蓉:水面芙蓉秋已衰，繁条到是著花时。平明露滴垂红脸，似有朝愁暮落悲。
袁江口忆王司勋、王吏部二郎中、起居十七弟:京华不啻三千里，客泪如今一万双。若个最为相忆处，青枫黄竹入袁江。
答泉州薛播使君重阳日赠酒:欲强登高无力去，篱边黄菊为谁开。共知不是浔阳郡，那得王弘送酒来。
题张公洞:空山杳杳鸾凤飞，神仙门户开翠微。主人白发雪霞衣，松间留我谈玄机。
同阎伯均宿道士观有述:南国佳人去不回，洛阳才子更须媒。绮琴白雪无心弄，罗幌清风到晓开。冉冉修篁依户牖，迢迢列宿映楼台。纵令奔月成仙去，且作行云入梦来。
送乌程王明府贬巴江:一片孤帆无四邻，北风吹过五湖滨。相看尽是江南客，独有君为岭外人。
阙下芙蓉:一人理国致升平，万物呈祥助圣明。天上河从阙下过，江南花向殿前生。广云垂荫开难落，湛露为珠满不倾。更对乐悬张宴处，歌工欲奏采莲声。
和程员外春日东郊即事:郎官休浣怜迟日，野老欢娱为有年。几处折花惊蝶梦，数家留叶待蚕眠。藤垂宛地萦珠履，泉迸侵阶浸绿钱。直到闭关朝谒去，莺声不散柳含烟。
相里使君第七男生日（一作生日）:娶妻生子复生男，独有君家众所谈。荀氏八龙唯欠一，桓山四凤已过三。他时干蛊声名著，今日悬弧宴乐酣。谁道众贤能继体，须知个个出于蓝。
寄杨侍御（一作包佶诗）:一官何幸得同时，十载无媒独见遗。今日不论腰下组，请君看取鬓边丝。
长安晓望，寄崔补阙（一作司空曙诗）:迢递山河拥帝京，参差宫殿接云平。风吹晓漏经长乐，柳带晴烟出禁城。天净笙歌临路发，日高车马隔尘行。自怜久滞诸生列，未得金闺籍姓名。
酬窦拾遗秋日见呈（时此公自江阴令除谏官）:孤城永巷时相见，衰柳闲门日半斜。欲送近臣朝魏阙，独怜残菊在陶家。
韦使君宅海榴咏:淮阳卧理有清风，腊月榴花带雪红。闭阁寂寥常对此，江湖心在数枝中。
早朝日寄所知:长安雪夜见归鸿，紫禁朝天拜舞同。曙色渐分双阙下，漏声遥在百花中。炉烟乍起开仙仗，玉佩才成引上公。共荷发生同雨露，不应黄叶久随风。
秋夕寄怀契上人:已见槿花朝委露，独悲孤鹤在人群。真僧出世心无事，静夜名香手自焚。窗临绝涧闻流水，客至孤峰扫白云。更想清晨诵经处，独看松上雪纷纷。
张芬见访郊居作:林中雨散早凉生，已有迎秋促织声。三径荒芜羞对客，十年衰老愧称兄。秋心自惜江蓠晚，世事方看木槿荣。君若罢官携手日，寻山莫算白云程。
萼岭四望:汉家仙仗在咸阳，洛水东流出建章。野老至今犹望幸，离宫秋树独苍苍。
送商州杜中丞赴任:安康地理接商於，帝命专城总赋舆。夕拜忽辞青琐闼，晨装独捧紫泥书。深山古驿分驺骑，芳草闲云逐隼貍。绮皓清风千古在，因君一为谢岩居。
赠老将:白草黄云塞上秋，曾随骠骑出并州。辘轳剑折虬髯白，转战功多独不侯。
九日酬颜少府:檐前白日应可惜，篱下黄花为谁有。行子迎霜未授衣，主人得钱始沽酒。苏秦憔悴人多厌，蔡泽栖迟世看丑。纵使登高只断肠，不如独坐空搔首。
送别:昨夜离心正郁陶，三更白露西风高。萤飞木落何淅沥，此时梦见西归客。曙钟寥亮三四声，东邻嘶马使人惊。揽衣出户一相送，唯见归云纵复横。
题李别驾壁:去乡不远逢知己，握手相欢得如此。礼乐遥传鲁伯禽，宾客争过魏公子。酒筵暮散明月上，枥马长鸣春风起。一生称意能几人，今日从君问终始。
渔父歌:曲岸深潭一山叟，驻眼看钩不移手。世人欲得知姓名，良久问他不开口。笋皮笠子荷叶衣，心无所营守钓矶。料得孤舟无定止，日暮持竿何处归。
东平别前卫县李寀少府:黄鸟翩翩杨柳垂，春风送客使人悲。怨别自惊千里外，论交却忆十年时。云开汶水孤帆远，路绕梁山匹马迟。此地从来可乘兴，留君不住益凄其。
夜别韦司士，得城字:高馆张灯酒复清，夜钟残月雁归声。只言啼鸟堪求侣，无那春风欲送行。黄河曲里沙为岸，白马津边柳向城。莫怨他乡暂离别，知君到处有逢迎。
送李少府贬峡中，王少府贬长沙:嗟君此别意何如，驻马衔杯问谪居。巫峡啼猿数行泪，衡阳归雁几封书。青枫江上秋天远，白帝城边古木疏。圣代即今多雨露，暂时分手莫踌躇。
同陈留崔司户早春宴蓬池:同官载酒出郊圻，晴日东驰雁北飞。隔岸春云邀翰墨，傍檐垂柳报芳菲。池边转觉虚无尽，台上偏宜酩酊归。州县徒劳那可度，后时连骑莫相违。
金城北楼:北楼西望满晴空，积水连山胜画中。湍上急流声若箭，城头残月势如弓。垂竿已羡磻溪老，体道犹思塞上翁。为问边庭更何事，至今羌笛怨无穷。
同颜六少府旅宦秋中之作:传君昨夜怅然悲，独坐新斋木落时。逸气旧来凌燕雀，高才何得混妍媸。迹留黄绶人多叹，心在青云世莫知。不是鬼神无正直，从来州县有瑕疵。
重阳:节物惊心两鬓华，东篱空绕未开花。百年将半仕三已，五亩就荒天一涯。岂有白衣来剥啄，一从乌帽自欹斜。真成独坐空搔首，门柳萧萧噪暮鸦。
营州歌:营州少年厌原野，狐裘蒙茸猎城下。虏酒千钟不醉人，胡儿十岁能骑马。
玉真公主歌:常言龙德本天仙，谁谓仙人每学仙。更道玄元指李日，多于王母种桃年。仙宫仙府有真仙，天宝天仙秘莫传。为问轩皇三百岁，何如大道一千年。
和王七玉门关听吹笛（一作塞上闻笛）:胡人吹笛戍楼间，楼上萧条海月闲。借问落梅凡几曲，从风一夜满关山。
别董大二首:十里黄云白日曛，北风吹雁雪纷纷。莫愁前路无知己，天下谁人不识君。六翮飘飖私自怜，一离京洛十馀年。丈夫贫践应未足，今日相逢无酒钱。
送桂阳孝廉:桂阳年少西入秦，数经甲科犹白身。即今江海一归客，他日云霄万里人。
送李少府，时在客舍作:相逢旅馆意多违，暮雪初晴候雁飞。主人酒尽君未醉，薄暮途遥归不归。
听张立本女吟:危冠广袖楚宫妆，独步闲庭逐夜凉。自把玉钗敲砌竹，清歌一曲月如霜。
初至封丘作:可怜薄暮宦游子，独卧虚斋思无已。去家百里不得归，到官数日秋风起。
除夜作:旅馆寒灯独不眠，客心何事转凄然。故乡今夜思千里，愁鬓明朝又一年。
剑池:阖闾葬日劳人力，嬴政穿来役鬼功。澄碧尚疑神物在，等闲雷雨起潭中。
投宋大夫:十处投人九处违，家乡万里又空归。严霜昨夜侵人骨，谁念高堂未授衣。
灵岩寺:草堂栖在灵山谷，勤苦诗书向灯烛。柴门半掩寂无人，惟有白云相伴宿。
寄妻父刘长卿（一作严维诗，题作发桐庐寄刘员外）:处处云山无尽时，桐庐南望转参差。舟人莫道新安近，欲上潺湲行自迟。
叹庭前甘菊花:檐前甘菊移时晚，青蕊重阳不堪摘。明日萧条醉尽醒，残花烂熳开何益。篱边野外多众芳，采撷细琐升中堂。念兹空长大枝叶，结根失所缠风霜。
悲陈陶:孟冬十郡良家子，血作陈陶泽中水。野旷天清无战声，四万义军同日死。群胡归来血洗箭，仍唱胡歌饮都市。都人回面向北啼，日夜更望官军至。
悲青坂:我军青坂在东门，天寒饮马太白窟。黄头奚儿日向西，数骑弯弓敢驰突。山雪河冰野萧瑟，青是烽烟白人骨。焉得附书与我军，忍待明年莫仓卒。
戏赠阌乡秦少公短歌:去年行宫当太白，朝回君是同舍客。同心不减骨肉亲，每语见许文章伯。今日时清两京道，相逢苦觉人情好。昨夜邀欢乐更无，多才依旧能潦倒。
题壁画马歌（一作题壁上韦偃画歌。偃京兆人善画马）:韦侯别我有所适，知我怜君画无敌。戏拈秃笔扫骅骝，欻见骐驎出东壁。一匹龁草一匹嘶，坐看千里当霜蹄。时危安得真致此，与人同生亦同死。
渔阳:渔阳突骑犹精锐，赫赫雍王都节制。猛将飘然恐后时，本朝不入非高计。禄山北筑雄武城，旧防败走归其营。系书请问燕耆旧，今日何须十万兵。
天边行:天边老人归未得，日暮东临大江哭。陇右河源不种田，胡骑羌兵入巴蜀。洪涛滔天风拔木，前飞秃鹙后鸿鹄。九度附书向洛阳，十年骨肉无消息。
大麦行:大麦干枯小麦黄，妇女行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。
苦战行:苦战身死马将军，自云伏波之子孙。干戈未定失壮士，使我叹恨伤精魂。去年江南讨狂贼，临江把臂难再得。别时孤云今不飞，时独看云泪横臆。
去秋行:去秋涪江木落时，臂枪走马谁家儿。到今不知白骨处，部曲有去皆无归。遂州城中汉节在，遂州城外巴人稀。战场冤魂每夜哭，空令野营猛士悲。
越王楼歌（太宗子越王贞为绵州刺史，作台于州城西北）:绵州州府何磊落，显庆年中越王作。孤城西北起高楼，碧瓦朱甍照城郭。楼下长江百丈清，山头落日半轮明。君王旧迹今人赏，转见千秋万古情。
海棕行:左绵公馆清江濆，海棕一株高入云。龙鳞犀甲相错落，苍棱白皮十抱文。自是众木乱纷纷，海棕焉知身出群。移栽北辰不可得，时有西域胡僧识。
姜楚公画角鹰歌:楚公画鹰鹰戴角，杀气森森到幽朔。观者贪愁掣臂飞，画师不是无心学。此鹰写真在左绵，却嗟真骨遂虚传。梁间燕雀休惊怕，亦未抟空上九天。
光禄坂行:山行落日下绝壁，西望千山万山赤。树枝有鸟乱鸣时，暝色无人独归客。马惊不忧深谷坠，草动只怕长弓射。安得更似开元中，道路即今多拥隔。
短歌行，送祁录事归合州，因寄苏使君:前者途中一相见，人事经年记君面。后生相动何寂寥，君有长才不贫贱。君今起柁春江流，余亦沙边具小舟。幸为达书贤府主，江花未尽会江楼。
发阆中:前有毒蛇后猛虎，溪行尽日无村坞。江风萧萧云拂地，山木惨惨天欲雨。女病妻忧归意速，秋花锦石谁复数。别家三月一得书，避地何时免愁苦。
自平:自平宫中吕太一，收珠南海千馀日。近供生犀翡翠稀，复恐征戎干戈密。蛮溪豪族小动摇，世封刺史非时朝。蓬莱殿前诸主将，才如伏波不得骄。
阆山歌:阆州城东灵山白，阆州城北玉台碧。松浮欲尽不尽云，江动将崩未崩石。那知根无鬼神会，已觉气与嵩华敌。中原格斗且未归，应结茅斋看青壁。
阆水歌:嘉陵江色何所似，石黛碧玉相因依。正怜日破浪花出，更复春从沙际归。巴童荡桨欹侧过，水鸡衔鱼来去飞。阆中胜事可肠断，阆州城南天下稀。
青丝（青丝白马，用侯景事，以比仆固怀恩）:青丝白马谁家子，粗豪且逐风尘起。不闻汉主放妃嫔，近静潼关扫蜂蚁。殿前兵马破汝时，十月即为齑粉期。未如面缚归金阙，万一皇恩下玉墀。
近闻:近闻犬戎远遁逃，牧马不敢侵临洮。渭水逶迤白日净，陇山萧瑟秋云高。崆峒五原亦无事，北庭数有关中使。似闻赞普更求亲，舅甥和好应难弃。
折槛行:呜呼房魏不复见，秦王学士时难羡。青衿胄子困泥涂，白马将军若雷电。千载少似朱云人，至今折槛空嶙峋。娄公不语宋公语，尚忆先皇容直臣。
引水:月峡瞿塘云作顶，乱石峥嵘俗无井。云安酤水奴仆悲，鱼复移居心力省。白帝城西万竹蟠，接筒引水喉不干。人生留滞生理难，斗水何直百忧宽。
缚鸡行:小奴缚鸡向市卖，鸡被缚急相喧争。家中厌鸡食虫蚁，不知鸡卖还遭烹。虫鸡于人何厚薄，吾叱奴人解其缚。鸡虫得失无了时，注目寒江倚山阁。
别李秘书始兴寺所居:不见秘书心若失，及见秘书失心疾。安为动主理信然，我独觉子神充实。重闻西方止观经，老身古寺风泠泠。妻儿待我且归去，他日杖藜来细听。
夜归:夜来归来冲虎过，山黑家中已眠卧。傍见北斗向江低，仰看明星当空大。庭前把烛嗔两炬，峡口惊猿闻一个。白头老罢舞复歌，杖藜不睡谁能那。
大觉高僧兰若（和尚去冬往湖南）:巫山不见庐山远，松林兰若秋风晚。一老犹鸣日暮钟，诸僧尚乞斋时饭。香炉峰色隐晴湖，种杏仙家近白榆。飞锡去年啼邑子，献花何日许门徒。
夜闻觱篥:夜闻觱篥沧江上，衰年侧耳情所向。邻舟一听多感伤，塞曲三更欻悲壮。积雪飞霜此夜寒，孤灯急管复风湍。君知天地干戈满，不见江湖行路难。
发刘郎浦（浦在石首县，昭烈纳吴女处）:挂帆早发刘郎浦，疾风飒飒昏亭午。舟中无日不沙尘，岸上空村尽豺虎。十日北风风未回，客行岁晚晚相催。白头厌伴渔人宿，黄帽青鞋归去来。
郑驸马宅宴洞中:主家阴洞细烟雾，留客夏簟清琅玕。春酒杯浓琥珀薄，冰浆碗碧玛瑙寒。误疑茅堂过江麓，已入风磴霾云端。自是秦楼压郑谷，时闻杂佩声珊珊。
赠李白:秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄。
城西陂泛舟（即渼陂）:青蛾皓齿在楼船，横笛短箫悲远天。春风自信牙樯动，迟日徐看锦缆牵。鱼吹细浪摇歌扇，燕蹴飞花落舞筵。不有小舟能荡桨，百壶那送酒如泉。
赠田九判官（梁丘）:崆峒使节上青霄，河陇降王款圣朝。宛马总肥春苜蓿，将军只数汉嫖姚。陈留阮瑀谁争长，京兆田郎早见招。麾下赖君才并入，独能无意向渔樵。
赠献纳使起居田舍人（澄）:献纳司存雨露边，地分清切任才贤。舍人退食收封事，宫女开函近御筵。晓漏追飞青琐闼，晴窗点检白云篇。扬雄更有河东赋，唯待吹嘘送上天。
九日蓝田崔氏庄:老去悲秋强自宽，兴来今日尽君欢。羞将短发还吹帽，笑倩旁人为正冠。蓝水远从千涧落，玉山高并两峰寒。明年此会知谁健，醉把茱萸子细看。
崔氏东山草堂:爱汝玉山草堂静，高秋爽气相鲜新。有时自发钟磬响，落日更见渔樵人。盘剥白鸦谷口栗，饭煮青泥坊底芹。何为西庄王给事，柴门空闭锁松筠。
腊日:腊日常年暖尚遥，今年腊日冻全消。侵陵雪色还萱草，漏泄春光有柳条。纵酒欲谋良夜醉，还家初散紫宸朝。口脂面药随恩泽，翠管银罂下九霄。
紫宸殿退朝口号:户外昭容紫袖垂，双瞻御座引朝仪。香飘合殿春风转，花覆千官淑景移。昼漏希闻高阁报，天颜有喜近臣知。宫中每出归东省，会送夔龙集凤池。
曲江对酒:苑外江头坐不归，水精春殿转霏微。桃花细逐杨花落，黄鸟时兼白鸟飞。纵饮久判人共弃，懒朝真与世相违。吏情更觉沧洲远，老大悲伤未拂衣。
曲江对雨:城上春云覆苑墙，江亭晚色静年芳。林花著雨燕脂落，水荇牵风翠带长。龙武新军深驻辇，芙蓉别殿谩焚香。何时诏此金钱会，暂醉佳人锦瑟旁。
奉和贾至舍人早朝大明宫:五夜漏声催晓箭，九重春色醉仙桃。旌旗日暖龙蛇动，宫殿风微燕雀高。朝罢香烟携满袖，诗成珠玉在挥毫。欲知世掌丝纶美，池上于今有凤毛。
宣政殿退朝晚出左掖（掖门在两旁如人之臂掖）:天门日射黄金榜，春殿晴曛赤羽旗。宫草微微承委佩，炉烟细细驻游丝。云近蓬莱常好色，雪残鳷鹊亦多时。侍臣缓步归青琐，退食从容出每迟。
题省中院壁:掖垣竹埤梧十寻，洞门对霤常阴阴。落花游丝白日静，鸣鸠乳燕青春深。腐儒衰晚谬通籍，退食迟回违寸心。衮职曾无一字补，许身愧比双南金。
送郑十八虔贬台州司户伤其临老陷贼之故阙…别情见于诗:郑公樗散鬓成丝，酒后常称老画师。万里伤心严谴日，百年垂死中兴时。苍惶已就长途往，邂逅无端出饯迟。便与先生应永诀，九重泉路尽交期。
因许八奉寄江宁旻上人:不见旻公三十年，封书寄与泪潺湲。旧来好事今能否，老去新诗谁与传。棋局动随寻涧竹，袈裟忆上泛湖船。闻君话我为官在，头白昏昏只醉眠。
题郑县亭子（郑县游春亭在西溪上一名西溪亭）:郑县亭子涧之滨，户牖凭高发兴新。云断岳莲临大路，天晴宫柳暗长春。巢边野雀群欺燕，花底山蜂远趁人。更欲题诗满青竹，晚来幽独恐伤神。
早秋苦热，堆案相仍（时任华州司功）:七月六日苦炎热，对食暂餐还不能。每愁夜中自足蝎，况乃秋后转多蝇。束带发狂欲大叫，簿书何急来相仍。南望青松架短壑，安得赤脚蹋层冰。
蜀相（诸葛亮祠在昭烈庙西）:丞相祠堂何处寻，锦官城外柏森森。映阶碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。
卜居:浣花流水水西头，主人为卜林塘幽。已知出郭少尘事，更有澄江销客愁。无数蜻蜓齐上下，一双鸂鶒对沉浮。东行万里堪乘兴，须向山阴上小舟。
有客（一作宾至）:幽栖地僻经过少，老病人扶再拜难。岂有文章惊海内，漫劳车马驻江干。竟日淹留佳客坐，百年粗粝腐儒餐。不嫌野外无供给，乘兴还来看药栏。
狂夫:万里桥西一草堂，百花潭水即沧浪。风含翠筱娟娟静，雨裛红蕖冉冉香。厚禄故人书断绝，恒饥稚子色凄凉。欲填沟壑唯疏放，自笑狂夫老更狂。
堂成:背郭堂成荫白茅，缘江路熟俯青郊。桤林碍日吟风叶，笼竹和烟滴露梢。暂止飞乌将数子，频来语燕定新巢。旁人错比扬雄宅，懒惰无心作解嘲。
进艇:南京久客耕南亩，北望伤神坐北窗。昼引老妻乘小艇，晴看稚子浴清江。俱飞蛱蝶元相逐，并蒂芙蓉本自双。茗饮蔗浆携所有，瓷罂无谢玉为缸。
所思:苦忆荆州醉司马，谪官樽俎定常开。九江日落醒何处，一柱观头眠几回。可怜怀抱向人尽，欲问平安无使来。故凭锦水将双泪，好过瞿塘滟滪堆。
江村:清江一曲抱村流，长夏江村事事幽。自去自来堂上燕，相亲相近水中鸥。老妻画纸为棋局，稚子敲针作钓钩。多病所须唯药物，微躯此外更何求。
野老:野老篱前江岸回，柴门不正逐江开。渔人网集澄潭下，贾客船随返照来。长路关心悲剑阁，片云何意傍琴台。王师未报收东郡，城阙秋生画角哀。
南邻:锦里先生乌角巾，园收芋粟不全贫。惯看宾客儿童喜，得食阶除鸟雀驯。秋水才深四五尺，野航恰受两三人。白沙翠竹江村暮，相对柴门月色新。
恨别:洛城一别四千里，胡骑长驱五六年。草木变衰行剑外，兵戈阻绝老江边。思家步月清宵立，忆弟看云白日眠。闻道河阳近乘胜，司徒急为破幽燕。
和裴迪登蜀州东亭送客逢早梅相忆见寄:东阁官梅动诗兴，还如何逊在扬州。此时对雪遥相忆，送客逢春可自由。幸不折来伤岁暮，若为看去乱乡愁。江边一树垂垂发，朝夕催人自白头。
暮登四安寺钟楼寄裴十（迪）:暮倚高楼对雪峰，僧来不语自鸣钟。孤城返照红将敛，近市浮烟翠且重。多病独愁常阒寂，故人相见未从容。知君苦思缘诗瘦，大向交游万事慵。
客至（喜崔明府相过）:舍南舍北皆春水，但见群鸥日日来。花径不曾缘客扫，蓬门今始为君开。盘餐市远无兼味，樽酒家贫只旧醅。肯与邻翁相对饮，隔篱呼取尽馀杯。
春水生二绝:二月六夜春水生，门前小滩浑欲平。鸬鹚鸂鶒莫漫喜，吾与汝曹俱眼明。一夜水高二尺强，数日不可更禁当。南市津头有船卖，无钱即买系篱旁。
江上值水如海势，聊短述:为人性僻耽佳句，语不惊人死不休。老去诗篇浑漫兴，春来花鸟莫深愁。新添水槛供垂钓，故著浮槎替入舟。焉得思如陶谢手，令渠述作与同游。
寄杜位（位京中宅近西曲江，诗尾有述）:近闻宽法离新州，想见怀归尚百忧。逐客虽皆万里去，悲君已是十年流。干戈况复尘随眼，鬓发还应雪满头。玉垒题书心绪乱，何时更得曲江游。
送韩十四江东觐省:兵戈不见老莱衣，叹息人间万事非。我已无家寻弟妹，君今何处访庭闱。黄牛峡静滩声转，白马江寒树影稀。此别应须各努力，故乡犹恐未同归。
王十七侍御抡许携酒至草堂奉寄…请邀高三十五使君同到:老夫卧稳朝慵起，白屋寒多暖始开。江鹳巧当幽径浴，邻鸡还过短墙来。绣衣屡许携家酝，皂盖能忘折野梅。戏假霜威促山简，须成一醉习池回。
李司马桥了承高使君自成都回:向来江上手纷纷，三日成功事出群。已传童子骑青竹，总拟桥东待使君。
少年行二首:莫笑田家老瓦盆，自从盛酒长儿孙。倾银注瓦惊人眼，共醉终同卧竹根。巢燕养雏浑去尽，江花结子已无多。黄衫年少来宜数，不见堂前东逝波。
野人送朱樱:西蜀樱桃也自红，野人相赠满筠笼。数回细写愁仍破，万颗匀圆讶许同。忆昨赐沾门下省，退朝擎出大明宫。金盘玉箸无消息，此日尝新任转蓬。
赠花卿:锦城丝管日纷纷，半入江风半入云。此曲只应天上有，人间能得几回闻。
少年行:马上谁家薄媚郎，临阶下马坐人床。不通姓字粗豪甚，指点银瓶索酒尝。
题桃树:小径升堂旧不斜，五株桃树亦从遮。高秋总喂贫人实，来岁还舒满眼花。帘户每宜通乳燕，儿童莫信打慈鸦。寡妻群盗非今日，天下车书正一家。
萧八明府堤处觅桃栽:奉乞桃栽一百根，春前为送浣花村。河阳县里虽无数，濯锦江边未满园。
从韦二明府续处觅绵竹:华轩蔼蔼他年到，绵竹亭亭出县高。江上舍前无此物，幸分苍翠拂波涛。
凭何十一少府邕觅桤木栽:草堂堑西无树林，非子谁复见幽心。饱闻桤木三年大，与致溪边十亩阴。
凭韦少府班觅松树子:落落出群非榉柳，青青不朽岂杨梅。欲存老盖千年意，为觅霜根数寸栽。
又于韦处乞大邑瓷碗:大邑烧瓷轻且坚，扣如哀玉锦城传。君家白碗胜霜雪，急送茅斋也可怜。
诣徐卿觅果栽:草堂少花今欲栽，不问绿李与黄梅。石笋街中却归去，果园坊里为求来。
重赠郑炼:郑子将行罢使臣，囊无一物献尊亲。江山路远羁离日，裘马谁为感激人。
严中丞枉驾见过:元戎小队出郊坰，问柳寻花到野亭。川合东西瞻使节，地分南北任流萍。扁舟不独如张翰，白帽还应似管宁。寂寞江天云雾里，何人道有少微星。
野望:西山白雪三奇戍，南浦清江万里桥。海内风尘诸弟隔，天涯涕泪一身遥。唯将迟暮供多病，未有涓埃答圣朝。跨马出郊时极目，不堪人事日萧条。
官池春雁二首:自古稻粱多不足，至今鸂鶒乱为群。且休怅望看春水，更恐归飞隔暮云。青春欲尽急还乡，紫塞宁论尚有霜。翅在云天终不远，力微矰缴绝须防。
奉酬严公寄题野亭之作:拾遗曾奏数行书，懒性从来水竹居。奉引滥骑沙苑马，幽栖真钓锦江鱼。谢安不倦登临费，阮籍焉知礼法疏。枉沐旌麾出城府，草茅无径欲教锄。
中丞严公雨中垂寄见忆一绝，奉答二绝:雨映行宫辱赠诗，元戎肯赴野人期。江边老病虽无力，强拟晴天理钓丝。何日雨晴云出溪，白沙青石先无泥。只须伐竹开荒径，倚杖穿花听马嘶。
谢严中丞送青城山道士乳酒一瓶:山瓶乳酒下青云，气味浓香幸见分。鸣鞭走送怜渔父，洗盏开尝对马军。
严公仲夏枉驾草堂，兼携酒馔（得寒字）:竹里行厨洗玉盘，花边立马簇金鞍。非关使者征求急，自识将军礼数宽。百年地辟柴门迥，五月江深草阁寒。看弄渔舟移白日，老农何有罄交欢。
黄草:黄草峡西船不归，赤甲山下行人稀。秦中驿使无消息，蜀道兵戈有是非。万里秋风吹锦水，谁家别泪湿罗衣。莫愁剑阁终堪据，闻道松州已被围。
秋尽:秋尽东行且未回，茅斋寄在少城隈。篱边老却陶潜菊，江上徒逢袁绍杯。雪岭独看西日落，剑门犹阻北人来。不辞万里长为客，怀抱何时得好开。
野望:金华山北涪水西，仲冬风日始凄凄。山连越巂蟠三蜀，水散巴渝下五溪。独鹤不知何事舞，饥乌似欲向人啼。射洪春酒寒仍绿，目极伤神谁为携。
闻官军收河南河北:剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。
送路六侍御入朝:童稚情亲四十年，中间消息两茫然。更为后会知何地，忽漫相逢是别筵。不分桃花红胜锦，生憎柳絮白于绵。剑南春色还无赖，触忤愁人到酒边。
涪城县香积寺官阁:寺下春江深不流，山腰官阁迥添愁。含风翠壁孤云细，背日丹枫万木稠。小院回廊春寂寂，浴凫飞鹭晚悠悠。诸天合在藤萝外，昏黑应须到上头。
送王十五判官扶侍还黔中（得开字）:大家东征逐子回，风生洲渚锦帆开。青青竹笋迎船出，日日江鱼入馔来。离别不堪无限意，艰危深仗济时才。黔阳信使应稀少，莫怪频频劝酒杯。
戏作寄上汉中王二首:云里不闻双雁过，掌中贪见一珠新。秋风袅袅吹江汉，只在他乡何处人。谢安舟楫风还起，梁苑池台雪欲飞。杳杳东山携汉妓，泠泠修竹待王归。
投简梓州幕府，兼简韦十郎官:幕下郎官安稳无，从来不奉一行书。固知贫病人须弃，能使韦郎迹也疏。
登高:风急天高猿啸哀，渚清沙白鸟飞回。无边落木萧萧下，不尽长江衮衮来。万里悲秋常作客，百年多病独登台。艰难苦恨繁霜鬓，潦倒新停浊酒杯。
九日:去年登高郪县北，今日重在涪江滨。苦遭白发不相放，羞见黄花无数新。世乱郁郁久为客，路难悠悠常傍人。酒阑却忆十年事，肠断骊山清路尘。
章梓州橘亭饯成都窦少尹（得凉字）:秋日野亭千橘香，玉盘锦席高云凉。主人送客何所作，行酒赋诗殊未央。衰老应为难离别，贤声此去有辉光。预传籍籍新京尹，青史无劳数赵张。
奉待严大夫:殊方又喜故人来，重镇还须济世才。常怪偏裨终日待，不知旌节隔年回。欲辞巴徼啼莺合，远下荆门去鹢催。身老时危思会面，一生襟抱向谁开。
奉寄高常侍（一作寄高三十五大夫）:汶上相逢年颇多，飞腾无那故人何。总戎楚蜀应全未，方驾曹刘不啻过。今日朝廷须汲黯，中原将帅忆廉颇。天涯春色催迟暮，别泪遥添锦水波。
奉寄章十侍御:淮海维扬一俊人，金章紫绶照青春。指麾能事回天地，训练强兵动鬼神。湘西不得归关羽，河内犹宜借寇恂。朝觐从容问幽仄，勿云江汉有垂纶。
将赴荆南，寄别李剑州:使君高义驱今古，寥落三年坐剑州。但见文翁能化俗，焉知李广未封侯。路经滟滪双蓬鬓，天入沧浪一钓舟。戎马相逢更何日，春风回首仲宣楼。
奉寄别马巴州（时甫除京兆功曹在东川）:勋业终归马伏波，功曹非复汉萧何。扁舟系缆沙边久，南国浮云水上多。独把鱼竿终远去，难随鸟翼一相过。知君未爱春湖色，兴在骊驹白玉珂。
滕王亭子:君王台榭枕巴山，万丈丹梯尚可攀。春日莺啼修竹里，仙家犬吠白云间。清江锦石伤心丽，嫩蕊浓花满目班。人到于今歌出牧，来游此地不知还。
玉台观（滕王造）:中天积翠玉台遥，上帝高居绛节朝。遂有冯夷来击鼓，始知嬴女善吹箫。江光隐见鼋鼍窟，石势参差乌鹊桥。更肯红颜生羽翼，便应黄发老渔樵。
得房公池鹅:房相西亭鹅一群，眠沙泛浦白于云。凤凰池上应回首，为报笼随王右军。
答杨梓州:闷到房公池水头，坐逢杨子镇东州。却向青溪不相见，回船应载阿戎游。
登楼:花近高楼伤客心，万方多难此登临。锦江春色来天地，玉垒浮云变古今。北极朝廷终不改，西山寇盗莫相侵。可怜后主还祠庙，日暮聊为梁甫吟。
黄河二首:黄河北岸海西军，椎鼓鸣钟天下闻。铁马长鸣不知数，胡人高鼻动成群。黄河西岸是吾蜀，欲须供给家无粟。愿驱众庶戴君王，混一车书弃金玉。
奉和严大夫军城早秋:秋风褭褭动高旌，玉帐分弓射虏营。已收滴博云间戍，更夺蓬婆雪外城。
院中晚晴怀西郭茅舍:幕府秋风日夜清，澹云疏雨过高城。叶心朱实看时落，阶面青苔先自生。复有楼台衔暮景，不劳钟鼓报新晴。浣花溪里花饶笑，肯信吾兼吏隐名。
宿府:清秋幕府井梧寒，独宿江城蜡炬残。永夜角声悲自语，中天月色好谁看。风尘荏苒音书绝，关塞萧条行路难。已忍伶俜十年事，强移栖息一枝安。
至后:冬至至后日初长，远在剑南思洛阳。青袍白马有何意，金谷铜驼非故乡。梅花欲开不自觉，棣萼一别永相望。愁极本凭诗遣兴，诗成吟咏转凄凉。
拨闷（一作赠严二别驾）:闻道云安麹米春，才倾一盏即醺人。乘舟取醉非难事，下峡消愁定几巡。长年三老遥怜汝，棙柁开头捷有神。已办青钱防雇直，当令美味入吾唇。
立春:春日春盘细生菜，忽忆两京梅发时。盘出高门行白玉，菜传纤手送青丝。巫峡寒江那对眼，杜陵远客不胜悲。此身未知归定处，呼儿觅纸一题诗。
漫成一绝:江月去人只数尺，风灯照夜欲三更。沙头宿鹭联拳静，船尾跳鱼拨剌鸣。
寄常征君:白水青山空复春，征君晚节傍风尘。楚妃堂上色殊众，海鹤阶前鸣向人。万事纠纷犹绝粒，一官羁绊实藏身。开州入夏知凉冷，不似云安毒热新。
雨不绝:鸣雨既过渐细微，映空摇飏如丝飞。阶前短草泥不乱，院里长条风乍稀。舞石旋应将乳子，行云莫自湿仙衣。眼边江舸何匆促，未待安流逆浪归。
崔评事弟许相迎不到应虑老夫见泥雨…必愆佳期走笔戏简:江阁要宾许马迎，午时起坐自天明。浮云不负青春色，细雨何孤白帝城。身过花间沾湿好，醉于马上往来轻。虚疑皓首冲泥怯，实少银鞍傍险行。
阁夜:岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭几家闻战伐，夷歌数处起渔樵。卧龙跃马终黄土，人事依依漫寂寥。
赤甲:卜居赤甲迁居新，两见巫山楚水春。炙背可以献天子，美芹由来知野人。荆州郑薛寄书近，蜀客郗岑非我邻。笑接郎中评事饮，病从深酌道吾真。
示獠奴阿段:山木苍苍落日曛，竹竿褭褭细泉分。郡人入夜争馀沥，竖子寻源独不闻。病渴三更回白首，传声一注湿青云。曾惊陶侃胡奴异，怪尔常穿虎豹群。
滟滪:滟滪既没孤根深，西来水多愁太阴。江天漠漠鸟双去，风雨时时龙一吟。舟人渔子歌回首，估客胡商泪满襟。寄语舟航恶年少，休翻盐井横黄金。
白帝:白帝城中云出门，白帝城下雨翻盆。高江急峡雷霆斗，翠木苍藤日月昏。戎马不如归马逸，千家今有百家存。哀哀寡妇诛求尽，恸哭秋原何处村。
白帝城最高楼:城尖径昃旌旆愁，独立缥缈之飞楼。峡坼云霾龙虎卧，江清日抱鼋鼍游。扶桑西枝对断石，弱水东影随长流。杖藜叹世者谁子，泣血迸空回白头。
上卿翁请修武侯庙，遗像缺落，时崔卿权夔州:大贤为政即多闻，刺史真符不必分。尚有西郊诸葛庙，卧龙无首对江濆。
夜（一作秋夜客舍）:露下天高秋水清，空山独夜旅魂惊。疏灯自照孤帆宿，新月犹悬双杵鸣。南菊再逢人卧病，北书不至雁无情。步蟾倚杖看牛斗，银汉遥应接凤城。
暮春:卧病拥塞在峡中，潇湘洞庭虚映空。楚天不断四时雨，巫峡常吹千里风。沙上草阁柳新暗，城边野池莲欲红。暮春鸳鹭立洲渚，挟子翻飞还一丛。
返照:楚王宫北正黄昏，白帝城西过雨痕。返照入江翻石壁，归云拥树失山村。衰年肺病唯高枕，绝塞愁时早闭门。不可久留豺虎乱，南方实有未招魂。
冬至:年年至日长为客，忽忽穷愁泥杀人。江上形容吾独老，天边风俗自相亲。杖藜雪后临丹壑，鸣玉朝来散紫宸。心折此时无一寸，路迷何处见三秦。
小至:天时人事日相催，冬至阳生春又来。刺绣五纹添弱线，吹葭六琯动浮灰。岸容待腊将舒柳，山意冲寒欲放梅。云物不殊乡国异，教儿且覆掌中杯。
览物（一作峡中览物）:曾为掾吏趋三辅，忆在潼关诗兴多。巫峡忽如瞻华岳，蜀江犹似见黄河。舟中得病移衾枕，洞口经春长薜萝。形胜有馀风土恶，几时回首一高歌。
愁（强戏为吴体）:江草日日唤愁生，巫峡泠泠非世情。盘涡鹭浴底心性，独树花发自分明。十年戎马暗万国，异域宾客老孤城。渭水秦山得见否，人经罢病虎纵横。
昼梦:二月饶睡昏昏然，不独夜短昼分眠。桃花气暖眼自醉，春渚日落梦相牵。故乡门巷荆棘底，中原君臣豺虎边。安得务农息战斗，普天无吏横索钱。
即事:暮春三月巫峡长，皛皛行云浮日光。雷声忽送千峰雨，花气浑如百和香。黄莺过水翻回去，燕子衔泥湿不妨。飞阁卷帘图画里，虚无只少对潇湘。
即事（一作天畔）:天畔群山孤草亭，江中风浪雨冥冥。一双白鱼不受钓，三寸黄甘犹自青。多病马卿无日起，穷途阮籍几时醒。未闻细柳散金甲，肠断秦川流浊泾。
江雨有怀郑典设:春雨暗暗塞峡中，早晚来自楚王宫。乱波分披已打岸，弱云狼藉不禁风。宠光蕙叶与多碧，点注桃花舒小红。谷口子真正忆汝，岸高瀼滑限西东。
简吴郎司法:有客乘舸自忠州，遣骑安置瀼西头。古堂本买藉疏豁，借汝迁居停宴游。云石荧荧高叶曙，风江飒飒乱帆秋。却为姻娅过逢地，许坐曾轩数散愁。
又呈吴郎:堂前扑枣任西邻，无食无儿一妇人。不为困穷宁有此，只缘恐惧转须亲。即防远客虽多事，使插疏篱却甚真。已诉征求贫到骨，正思戎马泪盈巾。
覃山人隐居:南极老人自有星，北山移文谁勒铭。征君已去独松菊，哀壑无光留户庭。予见乱离不得已，子知出处必须经。高车驷马带倾覆，怅望秋天虚翠屏。
柏学士茅屋:碧山学士焚银鱼，白马却走身岩居。古人已用三冬足，年少今开万卷馀。晴云满户团倾盖，秋水浮阶溜决渠。富贵必从勤苦得，男儿须读五车书。
送李八秘书赴杜相公幕:青帘白舫益州来，巫峡秋涛天地回。石出倒听枫叶下，橹摇背指菊花开。贪趋相府今晨发，恐失佳期后命催。南极一星朝北斗，五云多处是三台。
季夏送乡弟韶陪黄门从叔朝谒:令弟尚为苍水使，名家莫出杜陵人。比来相国兼安蜀，归赴朝廷已入秦。舍舟策马论兵地，拖玉腰金报主身。莫度清秋吟蟋蟀，早闻黄阁画麒麟。
存殁口号二首:席谦不见近弹棋，毕曜仍传旧小诗。玉局他年无限笑，白杨今日几人悲。郑公粉绘随长夜，曹霸丹青已白头。天下何曾有山水，人间不解重骅骝。
见萤火:巫山秋夜萤火飞，帘疏巧入坐人衣。忽惊屋里琴书冷，复乱檐边星宿稀。却绕井阑添个个，偶经花蕊弄辉辉。沧江白发愁看汝，来岁如今归未归。
吹笛:吹笛秋山风月清，谁家巧作断肠声。风飘律吕相和切，月傍关山几处明。胡骑中宵堪北走，武陵一曲想南征。故园杨柳今摇落，何得愁中曲尽生。
书堂饮既，夜复邀李尚书下马，月下赋绝句:湖水林风相与清，残尊下马复同倾。久判野鹤如霜鬓，遮莫邻鸡下五更。
奉送蜀州柏二别驾将中丞命赴江陵起居…行军司马佐:中丞问俗画熊频，爱弟传书彩鹢新。迁转五州防御使，起居八座太夫人。楚宫腊送荆门水，白帝云偷碧海春。报与惠连诗不惜，知吾斑鬓总如银。
宇文晁尚书之甥崔彧司业之孙尚书之子重泛郑监前湖:郊扉俗远长幽寂，野水春来更接连。锦席淹留还出浦，葛巾欹侧未回船。尊当霞绮轻初散，棹拂荷珠碎却圆。不但习池归酩酊，君看郑谷去夤缘。
多病执热奉怀李尚书（之芳）:衰年正苦病侵凌，首夏何须气郁蒸。大水淼茫炎海接，奇峰硉兀火云升。思沾道暍黄梅雨，敢望宫恩玉井冰。不是尚书期不顾，山阴野雪兴难乘。
江陵节度阳城郡王新楼成王请严侍御判官赋七字句同作:楼上炎天冰雪生，高飞燕雀贺新成。碧窗宿雾濛濛湿，朱栱浮云细细轻。杖钺褰帷瞻具美，投壶散帙有馀清。自公多暇延参佐，江汉风流万古情。
又作此奉卫王:西北楼成雄楚都，远开山岳散江湖。二仪清浊还高下，三伏炎蒸定有无。推毂几年唯镇静，曳裾终日盛文儒。白头授简焉能赋，愧似相如为大夫。
江南逢李龟年:岐王宅里寻常见，崔九堂前几度闻。正是江南好风景，落花时节又逢君。
暮归:霜黄碧梧白鹤栖，城上击柝复乌啼。客子入门月皎皎，谁家捣练风凄凄。南渡桂水阙舟楫，北归秦川多鼓鼙。年过半百不称意，明日看云还杖藜。
公安送韦二少府匡赞:逍遥公后世多贤，送尔维舟惜此筵。念我能书数字至，将诗不必万人传。时危兵甲黄尘里，日短江湖白发前。古往今来皆涕泪，断肠分手各风烟。
留别公安太易沙门:隐居欲就庐山远，丽藻初逢休上人。数问舟航留制作，长开箧笥拟心神。沙村白雪仍含冻，江县红梅已放春。先蹋炉峰置兰若，徐飞锡杖出风尘。
长沙送李十一（衔）:与子避地西康州，洞庭相逢十二秋。远愧尚方曾赐履，竟非吾土倦登楼。久存胶漆应难并，一辱泥涂遂晚收。李杜齐名真忝窃，朔云寒菊倍离忧。
燕子来舟中作:湖南为客动经春，燕子衔泥两度新。旧入故园常识主，如今社日远看人。可怜处处巢君室，何异飘飘托此身。暂语船樯还起去，穿花落水益沾巾。
小寒食舟中作:佳辰强饭食犹寒，隐几萧条带鹖冠。春水船如天上坐，老年花似雾中看。娟娟戏蝶过闲幔，片片轻鸥下急湍。云白山青万馀里，愁看直北是长安。
赠韦七赞善:乡里衣冠不乏贤，杜陵韦曲未央前。尔家最近魁三象，时论同归尺五天。北走关山开雨雪，南游花柳塞云烟。洞庭春色悲公子，鰕菜忘归范蠡船。
酬郭十五受判官:才微岁老尚虚名，卧病江湖春复生。药裹关心诗总废，花枝照眼句还成。只同燕石能星陨，自得隋珠觉夜明。乔口橘洲风浪促，系帆何惜片时程。
虢国夫人（一作《张祜集》灵台二首之一）:虢国夫人承主恩，平明上马入宫门。却嫌脂粉涴颜色，澹扫蛾眉朝至尊。
遣闷戏呈路十九曹长:江浦雷声喧昨夜，春城雨色动微寒。黄鹂并坐交愁湿，白鹭群飞大剧干。晚节渐于诗律细，谁家数去酒杯宽。惟吾最爱清狂客，百遍相看意未阑。
惠义寺园送辛员外:朱樱此日垂朱实，郭外谁家负郭田。万里相逢贪握手，高才却望足离筵。
又送:双峰寂寂对春台，万竹青青照客杯。细草留连侵坐软，残花怅望近人开。同舟昨日何由得，并马今朝未拟回。直到绵州始分首，江边树里共谁来。
早朝大明宫呈两省僚友:银烛熏天紫陌长，禁城春色晓苍苍。千条弱柳垂青琐，百啭流莺绕建章。剑佩声随玉墀步，衣冠身惹御炉香。共沐恩波凤池上，朝朝染翰侍君王。
出塞曲:万里平沙一聚尘，南飞羽檄北来人。传道五原烽火急，单于昨夜寇新秦。
春思二首:草色青青柳色黄，桃花历乱李花香。东风不为吹愁去，春日偏能惹恨长。红粉当垆弱柳垂，金花腊酒解酴醿。笙歌日暮能留客，醉杀长安轻薄儿。
勤政楼观乐:银河帝女下三清，紫禁笙歌出九城。为报延州来听乐，须知天下欲升平。
赠陕掾梁宏:梁子工文四十年，诗颠名过草书颠。白头仍作功曹掾，禄薄难供沽酒钱。
答严大夫:今夕秦天一雁来，梧桐坠叶捣衣催。思君独步华亭月，旧馆秋阴生绿苔。
送李侍郎赴常州:雪晴云散北风寒，楚水吴山道路难。今日送君须尽醉，明朝相忆路漫漫。
西亭春望:日长风暖柳青青，北雁归飞入窅冥。岳阳城上闻吹笛，能使春心满洞庭。
君山:湘中老人读黄老，手援紫藟坐碧草。春至不知湖水深，日暮忘却巴陵道。
洞庭送李十二赴零陵:今日相逢落叶前，洞庭秋水远连天。共说金华旧游处，回看北斗欲潸然。
江南送李卿:双鹤南飞度楚山，楚南相见忆秦关。愿值回风吹羽翼，早随阳雁及春还。
送王道士还京:一片仙云入帝乡，数声秋雁至衡阳。借问清都旧花月，岂知迁客泣潇湘。
巴陵夜别王八员外（一作萧静诗，题云三湘有怀）:柳絮飞时别洛阳，梅花发后到三湘。世情已逐浮云散，离恨空随江水长。
别裴九弟:西江万里向东流，今夜江边驻客舟。月色更添春色好，芦风似胜竹风幽。
送南给事贬崖州:畴昔丹墀与凤池，即今相见两相悲。朱崖云梦三千里，欲别俱为恸哭时。
重别南给事:谪宦三年尚未回，故人今日又重来。闻道崖州一千里，今朝须尽数千杯。
岳阳楼重宴别王八员外贬长沙:江路东连千里潮，青云北望紫微遥。莫道巴陵湖水阔，长沙南畔更萧条。
送马明府赴江陵:陶令南行心自永，江天极目澄秋景。万室遥方犬不鸣，双凫下处人皆静。清风高兴得湖山，门柳萧条双翟闲。黄花满把应相忆，落日登楼北望还。
卢龙塞行送韦掌记:雨雪纷纷黑山外，行人共指卢龙塞。万里飞沙咽鼓鼙，三军杀气凝旌旆。陈琳书记本翩翩，料敌张兵夺酒泉。圣主好文兼好武，封侯莫比汉皇年。
同程九早入中书（一作钱珝诗）:汉家贤相重英奇，蟠木何材也见知。不意云霄能自致，空惊鹓鹭忽相随。腊雪初明柏子殿，春光欲上万年枝。独惭皇鉴明如日，未厌春光向玉墀。
仲春宴王补阙城东小池:王孙兴至幽寻好，芳草春深景气和。药院爱随流水入，山斋喜与白云过。犹嫌巢鹤窥人远，不厌丛花对客多。醉来倚玉无馀事，目送归鸿笑复歌。
夜宿灵台寺寄郎士元:西日横山含碧空，东方吐月满禅宫。朝瞻双顶青冥上，夜宿诸天色界中。石潭倒献莲花水，塔院空闻松柏风。万里故人能尚尔，知君视听我心同。
题郎士元半日吴村别业，兼呈李长官:半日吴村带晚霞，闲门高柳乱飞鸦。横云岭外千重树，流水声中一两家。愁人昨夜相思苦，闰月今年春意赊。自叹梅生头似雪，却怜潘令县如花。
猷川雪后送僧粲临还京，时避世卧疾:连步青溪几万重，有时共立在孤峰。斋到盂空餐雪麦，经传金字坐云松。呻吟独卧猷川水，振锡先闻长乐钟。回望群山携手处，离心一一涕无从。
和李员外扈驾幸温泉宫:未央月晓度疏钟，凤辇时巡出九重。雪霁山门迎瑞日，云开水殿候飞龙。经寒不入宫中树，佳气常薰仗外峰。遥羡枚皋扈仙跸，偏承霄汉渥恩浓。
长信怨:长信萤来一叶秋，蛾眉泪尽九重幽。鳷鹊观前明月度，芙蓉阙下绛河流。鸳衾久别难为梦，凤管遥闻更起愁。谁分昭阳夜歌舞，君王玉辇正淹留。
送河南陆少府:云间陆生美且奇，银章朱绶映金羁。自料抱材将致远，宁嗟趋府暂牵卑。东城社日催巢燕，上苑秋声散御梨。朝夕诏书还柏署，行看飞隼集高枝。
送李评事赴潭州使幕:湖南远去有馀情，蘋叶初齐白芷生。谩说简书催物役，遥知心赏缓王程。兴过山寺先云到，啸引江帆带月行。幕下由来贵无事，伫闻谈笑静黎氓。
送裴頔侍御使蜀:柱史才年四十强，须髯玄发美清扬。朝天绣服乘恩贵，出使星轺满路光。锦水繁花添丽藻，峨嵋明月引飞觞。多才自有云霄望，计日应追鸳鹭行。
送韦信爱子归觐:离舟解缆到斜晖，春水东流燕北飞。才子学诗趋露冕，棠花含笑待斑衣。稍闻江树啼猿近，转觉山林过客稀。借问还珠盈合浦，何如鲤也入庭闱。
送兴平王少府游梁:旧识相逢情更亲，攀欢甚少怆离频。黄绶罢来多远客，青山何处不愁人。日斜官树闻蝉满，雨过关城见月新。梁国遗风重词赋，诸侯应念马卿贫。
送张员外出牧岳州:凤凰衔诏与何人，喜政多才宠寇恂。台上鸳鸾争送远，岳阳云树待行春。自怜黄阁知音在，不厌彤幨出守频。应笑冯唐衰且拙，世情相见白头新。
送孙十尉温县:飞花落絮满河桥，千里伤心送客遥。不惜芸香染黄绶，惟怜鸿羽下青霄。云衢有志终骧首，吏道无媒且折腰。急管繁弦催一醉，颓阳不驻引征镳。
送钟评事应宏词下第东归:芳岁归人嗟转蓬，含情回首灞陵东。蛾眉不入秦台镜，鹢羽还惊宋国风。世事悠扬春梦里，年光寂寞旅愁中。劝君稍尽离筵酒，千里佳期难再同。
送严维尉河南:蕙叶青青花乱开，少年趋府下蓬莱。甘泉未献扬雄赋，吏道何劳贾谊才。征陌独愁飞盖远，离筵只惜暝钟催。欲知别后相思处，愿植琼枝向柏台。
送马员外拜官觐省:二十为郎事汉文，鸳雏骥子自为群。笔精已许台中妙，剑术还令世上闻。归觐屡经槐里月，出师常笑棘门军。莫言来往朝天远，看取鸣鞘入断云。
送冷朝阳擢第后归金陵觐省:莱子昼归今始好，潘园景色夏偏浓。夕阳流水吟诗去，明月青山出竹逢。兄弟相欢初让果，乡人争贺旧登龙。佳期少别俄千里，云树愁看过几重。
九日宴浙江西亭:诗人九日怜芳菊，筵客高斋宴浙江。渔浦浪花摇素壁，西陵树色入秋窗。木奴向熟悬金实，桑落新开泻玉缸。四子醉时争讲习，笑论黄霸旧为邦。
和王员外雪晴早朝:紫微晴雪带恩光，绕仗偏随鸳鹭行。长信月留宁避晓，宜春花满不飞香。独看积素凝清禁，已觉轻寒让太阳。题柱盛名兼绝唱，风流谁继汉田郎。
避暑纳凉:木槿花开畏日长，时摇轻扇倚绳床。初晴草蔓缘新笋，频雨苔衣染旧墙。十旬河朔应虚醉，八柱天台好纳凉。无事始然知静胜，深垂纱帐咏沧浪。
题嵩阳焦道士石壁:三峰花畔碧堂悬，锦里真人此得仙。玉体才飞西蜀雨，霓裳欲向大罗天。彩云不散烧丹灶，白鹿时藏种玉田。幸入桃源因去世，方期丹诀一延年。
题延州圣僧穴:定力无涯不可称，未知何代坐禅僧。默默山门宵闭月，荧荧石壁昼然灯。四时树长书经叶，万岁岩悬拄杖藤。昔日舍身缘救鸽，今时出见有飞鹰。
幽居春暮书怀（一作石门暮春，一作蓝田春暮）:自哂鄙夫多野性，贫居数亩半临湍。溪云杂雨来茅屋，山雀将雏到药栏。仙箓满床闲不厌，阴符在箧老羞看。更怜童子宜春服，花里寻师指杏坛。
谒许由庙:故向箕山访许由，林泉物外自清幽。松上挂瓢枝几变，石间洗耳水空流。绿苔唯见遮三径，青史空传谢九州。缅想古人增叹惜，飒然云树满岩秋。
过张成侍御宅:丞相幕中题凤人，文章心事每相亲。从军谁谓仲宣乐，入室方知颜子贫。杯里紫茶香代酒，琴中绿水静留宾。欲知别后相思意，唯愿琼枝入梦频。
酬考功杨员外见赠佳句（黄卷读来今已老白头受屈不曾言）:上林谏猎知才薄，尺组承恩愧命牵。潢潦难滋沧海润，萤光空尽太阳前。虚名滥接登龙士，野性宁忘种黍田。相国无私人守朴，何辞老去上皇年。
寄永嘉王十二:永嘉风景入新年，才子诗成定可怜。梦里还乡不相见，天涯忆戴复谁传。花倾晓露垂如泪，莺拂游丝断若弦。愿得回风吹海雁，飞书一宿到君边。
七盘岭阻寇闻李端公先到南楚:日暮穷途泪满襟，云天南望羡飞禽。阮肠暗与孤鸿断，江水遥连别恨深。明月既能通忆梦，青山何用隔同心。秦楚眼看成绝国，相思一寄白头吟。
酬赵给事相寻不遇留赠:谁忆颜生穷巷里，能劳马迹破春苔。忽看童子扫花处，始愧夕郎题凤来。斜景适随诗兴尽，好风才送珮声回。岂无鸡黍期他日，惜此残春阻绿杯。
同王錥起居程浩郎中韩翃舍人题安国寺用上人院:慧眼沙门真远公，经行宴坐有儒风。香缘不绝簪裾会，禅想宁妨藻思通。曙后炉烟生不灭，晴来阶色并归空。狂夫入室无馀事，唯与天花一笑同。
寻司勋李郎中不遇:知己知音同舍郎，如何咫尺阻清扬。每恨蒹葭傍芳树，多惭新燕入华堂。重花不隔陈蕃榻，修竹能深夫子墙。唯有早朝趋凤阁，朝时怜羽接鸳行。
赠张南史:紫泥何日到沧洲，笑向东阳沈隐侯。黛色晴峰云外出，縠文江水县前流。使臣自欲论公道，才子非关厌薄游。溪畔秋兰虽可佩，知君不得少停舟。
暇日览旧诗因以题咏:逍遥心地得关关，偶被功名涴我闲。有寿亦将归象外，无诗兼不恋人间。何穷默识轻洪范，未丧斯文胜大还。筐箧静开难似此，蕊珠春色海中山。
汉武出猎:汉家无事乐时雍，羽猎年年出九重。玉帛不朝金阙路，旌旗长绕彩霞峰。且贪原兽轻黄屋，宁畏渔人犯白龙。薄暮方归长乐观，垂杨几处绿烟浓。
宴曹王宅:贤王驷马退朝初，小苑三春带雨馀。林沼葱茏多贵气，楼台隐映接天居。仙鸡引敌穿红药，宫燕衔泥落绮疏。自叹平生相识愿，何如今日厕应徐。
重赠赵给事:久飞鸳掖出时髦，耻负平生稽古劳。玉树满庭家转贵，云衢独步位初高。能迂驺驭寻蜗舍，不惜瑶华报木桃。应念潜郎守贫病，常悲休沐对蓬蒿。
赠阙下裴舍人:二月黄莺飞上林，春城紫禁晓阴阴。长乐钟声花外尽，龙池柳色雨中深。阳和不散穷途恨，霄汉长怀捧日新。献赋十年犹未遇，羞将白发对华簪。
登刘宾客高斋（时公初退相，一作春题刘相公山斋）:能以功成疏宠位，不将心赏负云霞。林间客散孙弘阁，城上山宜绮季家。蝴蝶晴连池岸草，黄鹂晚出柳园花。日陪鲤也趋文苑，谁道门生隔绛纱。
哭辛霁:流水辞山花别枝，随风一去绝还期。昨夜故人泉下宿，今朝白发镜中垂。音徽寂寂空成梦，容范朝朝无见时。旦暮馀生几息在，不应存没未尝悲。
和慕容法曹寻渔者寄城中故人:孤烟一点绿溪湄，渔父幽居即旧基。饥鹭不惊收钓处，闲麛应乳负暄时。茅斋对雪开尊好，稚子焚枯饭客迟。胜事宛然怀抱里，顷来新得谢公诗。
山花:山花照坞复烧溪，树树枝枝尽可迷。野客未来枝畔立，流莺已向树边啼。从容只是愁风起，眷恋常须向日西。别有妖妍胜桃李，攀来折去亦成蹊。
送崔山人归山:东山残雨挂斜晖，野客巢由指翠微。别酒稍酣乘兴去，知君不羡白云归。
题礼上人壁画山水:连山画出映禅扉，粉壁香筵满翠微。坐来炉气萦空散，共指晴云向岭归。
送欧阳子还江华郡:江华胜事接湘滨，千里湖山入兴新。才子思归催去棹，汀花且为驻残春。
暮春归故山草堂（一作刘长卿诗：晚春归山居题窗前竹）:谷口春残黄鸟稀，辛夷花尽杏花飞。始怜幽竹山窗下，不改清阴待我归。
访李卿不遇:画戟朱楼映晚霞，高梧寒柳度飞鸦。门前不见归轩至，城上愁看落日斜。
与赵莒茶宴:竹下忘言对紫茶，全胜羽客醉流霞。尘心洗尽兴难尽，一树蝉声片影斜。
故王维右丞堂前芍药花开，凄然感怀:芍药花开出旧栏，春衫掩泪再来看。主人不在花长在，更胜青松守岁寒。
送张参及第还家:大学三年闻琢玉，东堂一举早成名。借问还家何处好，玉人含笑下机迎。
夜泊鹦鹉洲:月照溪边一罩蓬，夜闻清唱有微风。小楼深巷敲方响，水国人家在处同。
归雁:潇湘何事等闲回，水碧沙明两岸苔。二十五弦弹夜月，不胜清怨却飞来。
春郊:水绕冰渠渐有声，气融烟坞晚来明。东风好作阳和使，逢草逢花报发生。
晚归严明府题门:降士林沾蕙草寒，弦惊翰苑失鸳鸾。秋中回首君门阻，马上应歌行路难。
秋夜送赵冽归襄阳:斗酒忘言良夜深，红萱露滴鹊惊林。欲知别后思今夕，汉水东流是寸心。
送符别驾还郡（一作还钱塘）:骥足駸駸吴越关，屏星复与紫书还。已知从事元无事，城上愁看海上山。
同王员外陇城绝句:三军版筑脱金刀，黎庶翻惭将士劳。不忆新城连嶂起，唯惊画角入云高。
过故洛城:故城门外春日斜，故城门里无人家。市朝欲认不知处，漠漠野田空草花。
校猎曲:长杨杀气连云飞，汉主秋畋正掩围。重门日晏红尘出，数骑胡人猎兽归。
晚过横灞寄张蓝田:乱水东流落照时，黄花满径客行迟。林端忽见南山色，马上还吟陶令诗。
九日田舍:今日陶家野兴偏，东篱黄菊映秋田。浮云暝鸟飞将尽，始达青山新月前。
长安落第:花繁柳暗九门深，对饮悲歌泪满襟。数日莺花皆落羽，一回春至一伤心。
朝阳岩下歌:朝阳岩下湘水深，朝阳洞口寒泉清。零陵城郭夹湘岸，岩洞幽奇带郡城。荒芜自古人不见，零陵徒有先贤传。水石为娱安可羡，长歌一曲留相劝。
无为洞口作:无为洞口春水满，无为洞傍春云白。爱此踟蹰不能去，令人悔作衣冠客。洞傍山僧皆学禅，无求无欲亦忘年。欲问其心不能问，我到山中得无闷。
宿无为观:九疑山深几千里，峰谷崎岖人不到。山中旧有仙姥家，十里飞泉绕丹灶。如今道士三四人，茹芝炼玉学轻身。霓裳羽盖傍临壑，飘飖似欲来云鹤。
宿洄溪翁宅:长松万株绕茅舍，怪石寒泉近岩下。老翁八十犹能行，将领儿孙行拾稼。吾羡老翁居处幽，吾爱老翁无所求。时俗是非何足道，得似老翁吾即休。
橘井:灵橘无根井有泉，世间如梦又千年。乡园不见重归鹤，姓字今为第几仙。风泠露坛人悄悄，地闲荒径草绵绵。如何蹑得苏君迹，白日霓旌拥上天。
郢城西楼吟（一作郎士元诗）:连山尽塞水萦回，山上戍门临水开。珠帘直下一百丈，日暖游鳞自相向。昔人爱险闭层城，今人复爱闲江清。沙洲枫岸无来客，草绿花开山鸟鸣。
会稽郡楼雪霁（一作望雪）:江城昨夜雪如花，郢客登楼齐望华。夏禹坛前仍聚玉，西施浦上更飞沙。帘栊向晚寒风度，睥睨初晴落景斜。数处微明销不尽，湖山清映越人家。
冯翊西楼（一作郎士元诗）:城上西楼倚暮天，楼中归望正凄然。近郭乱山横古渡，野庄乔木带新烟。北风吹雁声能苦，远客辞家月再圆。陶令好文常对酒，相招那惜醉为眠。
枫桥夜泊（一作夜泊枫江）:月落乌啼霜满天，江枫渔火对愁眠。姑苏城外寒山寺，夜半钟声到客船。
阊门即事:耕夫召募逐楼船，春草青青万顷田。试上吴门窥郡郭，清明几处有新烟。
安公房问法:流年一日复一日，世事何时是了时。试向东林问禅伯，遣将心地学琉璃。
上清词:紫阳宫女捧丹砂，王母令过汉帝家。春风不肯停仙驭，却向蓬莱看杏花。
送顾况泗上觐叔父:吴乡岁贡足嘉宾，后进之中见此人。别业更临洙泗上，拟将书卷对残春。
留别（一作皇甫冉诗，题作又得云字）:何事千年遇圣君，坐令双鬓老江云。南行更入山深浅，岐路悠悠水自分。
重经巴丘:昔年高接李膺欢，日泛仙舟醉碧澜。诗句乱随青草落，酒肠俱逐洞庭宽。浮生聚散云相似，往事冥微梦一般。今日片帆城下去，秋风回首泪阑干。
九日巴丘杨公台上宴集:凄凄霜日上高台，水国秋凉客思哀。万叠银山寒浪起，一行斜字早鸿来。谁家捣练孤城暮，何处题衣远信回。江汉路长身不定，菊花三笑旅怀开。
游灵岩:灵岩有路入烟霞，台殿高低释子家。风满回廊飘坠叶，水流绝涧泛秋花。青松阅世风霜古，翠竹题诗岁月赊。谁谓无生真可学，山中亦自有年华。
河间献王墓:汉家宗室独称贤，遗事闲中见旧编。偶过河间寻往迹，却怜荒冢带寒烟。频求千古书连帙，独对三雍策几篇。雅乐未兴人已逝，雄歌依旧大风传。
秋日道中:齐鲁西风草树秋，川原高下过东州。道边白鹤来华表，陌上苍麟卧古丘。九曲半应非禹迹，三山何处是仙洲。径行俯仰成今古，却忆当年赋远游。
华清宫:天宝承平奈乐何，华清宫殿郁嵯峨。朝元阁峻临秦岭，羯鼓楼高俯渭河。玉树长飘云外曲，霓裳闲舞月中歌。只今惟有温泉水，呜咽声中感慨多。
春申君祠:春申祠宇空山里，古柏阴阴石泉水。日暮江南无主人，弥令过客思公子。萧条寒景傍山村，寂寞谁知楚相尊。当时珠履三千客，赵使怀惭不敢言。
金谷园:彩楼歌馆正融融，一骑星飞锦帐空。老尽名花春不管，年年啼鸟怨东风。
邮亭:云淡山横日欲斜，邮亭下马对残花。自从身逐征西府，每到开时不在家。
宿白马寺:白马驮经事已空，断碑残刹见遗踪。萧萧茅屋秋风起，一夜雨声羁思浓。
明德宫:碧瓦朱楹白昼闲，金衣宝扇晓风寒。摩云观阁高如许，长对河流出断山。
读峄山碑:六国平来四海家，相君当代擅才华。谁知颂德山头石，却与他人戒后车。
送客还江东:还家不落春风后，数日应沽越人酒。池畔花深斗鸭栏，桥边雨洗藏鸦柳。遥怜内舍著新衣，复向邻家醉落晖。把手闲歌香橘下，空山一望鹧鸪飞。
别孟都督:平芜霁色寒城下，美酒百壶争劝把。连呼宝剑锐头儿，少驻金羁大头马。一饮留欢分有馀，寸心怀思复何如。他时相忆若相问，青琐门前开素书。
送客一归襄阳二归浔阳:南驱匹马会心期，东望扁舟惬梦思。熨斗山前春色早，香炉峰顶暮烟时。空林欲访庞居士，古寺应怀远法师。两地由来堪取兴，三贤他日幸留诗。
送故人赴江陵寻庾牧:主人持节拜荆州，走马应从一路游。斑竹冈连山雨暗，枇杷门向楚天秋。佳期笑把斋中酒，远意闲登城上楼。文体此时看又别，吾知小庾甚风流。
送客水路归陕:相风竿影晓来斜，渭水东流去不赊。枕上未醒秦地酒，舟前已见陕人家。春桥杨柳应齐叶，古县棠梨也作花。好是吾贤佳赏地，行逢三月会连沙。
送丹阳刘太真:长干道上落花朝，羡尔当年赏事饶。下箸已怜鹅炙美，开笼不奈鸭媒娇。春衣晚入青杨巷，细马初过皂荚桥。相访不辞千里远，西风好借木兰桡。
送客归江州:东归复得采真游，江水迎君日夜流。客舍不离青雀舫，人家旧在白鸥洲。风吹山带遥知雨，露湿荷裳已报秋。闻道泉明居止近，篮舆相访为淹留。
题张逸人园林:花源一曲映茅堂，清论闲阶坐夕阳。麈尾手中毛已脱，蟹螯尊上味初香。春深黄口传窥树，雨后青苔散点墙。更道小山宜助赏，呼儿舒簟醉岩芳。
又题张逸人园林:藏头不复见时人，爱此云山奉养真。露色点衣孤屿晓，花枝妨帽小园春。时携幼稚诸峰上，闲濯眉须一水滨。兴罢归来还对酌，茅檐挂著紫荷巾。
送刘将军:明光细甲照錏鍜，昨日承恩拜虎牙。胆大欲期姜伯约，功多不让李轻车。青巾校尉遥相许，墨槊将军莫大夸。阙下来时亲伏奏，胡尘未尽不为家。
送郑员外（郑时在熊尚书幕府）:风流不减杜陵时，五十为郎未是迟。孺子亦知名下士，乐人争唱卷中诗。身齐吏部还多醉，心顾尚书自有期。要路眼青知己在，不应穷巷久低眉。
寄徐州郑使君:江城五马楚云边，不羡雍容画省年。才子旧称何水部，使君还继谢临川。射堂草遍收残雨，官路人稀对夕天。虽卧郡斋千里隔，与君同见月初圆。
送襄垣王君归南阳别墅:都门霁后不飞尘，草色萋萋满路春。双兔坡东千室吏，三鸦水上一归人。愁眠客舍衣香满，走渡河桥马汗新。少妇比来多远望，应知蟢子上罗巾。
送王诞渤海使赴李太守行营:少年结客散黄金，中岁连兵扫绿林。渤海名王曾折首，汉家诸将尽倾心。行人去指徐州近，饮马回看泗水深。喜见明时钟太尉，功名一似旧淮阴。
送王少府归杭州:归舟一路转青蘋，更欲随潮向富春。吴郡陆机称地主，钱塘苏小是乡亲。葛花满把能消酒，栀子同心好赠人。早晚重过鱼浦宿，遥怜佳句箧中新。
赠王随:青云自致晚应遥，朱邸新婚乐事饶。饮罢更怜双袖舞，试来偏爱五花骄。帐里炉香春梦晓，堂前烛影早更朝。更说球场新雨歇，王孙今日定相邀。
同题仙游观:仙台下见五城楼，风物凄凄宿雨收。山色遥连秦树晚，砧声近报汉宫秋。疏松影落空坛静，细草香闲小洞幽。何用别寻方外去，人间亦自有丹丘。
访王起居不遇留赠:双龙阙下拜恩初，天子令君注起居。载笔已齐周右史，论诗更事谢中书。行闻漏滴随金仗，入对炉烟侍玉除。贺客自知来独晚，青骊不见意何如。
送刘评事赴广州使幕:征南官属似君稀，才子当今刘孝威。蛮府参军趋传舍，交州刺史拜行衣。前临瘴海无人过，却望衡阳少雁飞。为报苍梧云影道，明年早送客帆归。
送高别驾归汴州:信陵门下识君偏，骏马轻裘正少年。寒雨送归千里外，东风沉醉百花前。身随玉帐心应惬，官佐龙符势又全。久客未知何计是，参差去借汶阳田。
送康洗马归滑州:腰佩雕弓汉射声，东归衔命见双旌。青丝玉勒康侯马，孟水金堤滑伯城。腊雪夜看宜纵饮，寒芜昼猎不妨行。怀君又隔千山远，别后春风百草生。
寄上田仆射:家封薛县异诸田，报主荣亲义两全。仆射临戎谢安石，大夫持宪杜延年。金装昼出罗千骑，玉案晨餐直万钱。应念一身留阙下，阖门遥寄鲁西偏。
送王光辅归青州兼寄储侍郎:几回奏事建章宫，圣主偏知汉将功。身著紫衣趋阙下，口衔丹诏出关东。蝉声驿路秋山里，草色河桥落照中。远忆故人沧海别，当年好跃五花骢。
宴杨驸马山池（一作陈羽诗，又作朱湾诗）:垂杨拂岸草茸茸，绣户帘前花影重。鲙下玉盘红缕细，酒开金瓮绿醅浓。中朝驸马何平叔，南国词人陆士龙。落日泛舟同醉处，回潭百丈映千峰。
送长史李少府入蜀:行行独出故关迟，南望千山无尽期。见舞巴童应暂笑，闻歌蜀道又堪悲。孤城晚闭清江上，匹马寒嘶白露时。别后此心君自见，山中何事不相思。
寄令狐尚书:立身荣贵复何如，龙节红旗从板舆。妙略多推霍骠骑，能文独见沈尚书。临风高会千门帐，映水连营百乘车。他日感恩惭未报，举家犹似涸池鱼。
扈从郊庙因呈两省诸公:丹墀列士主恩同，厩马翩翩出汉宫。奉引乘舆金仗里，亲尝赐食玉盘中。昼趋行殿旌门北，夜宿斋房刻漏东。明日驾回承雨露，齐将万岁及春风。
送端州冯使君:白皙风流似有须，一门豪贵领苍梧。三峰亭暗橘边宿，八桂林香节下趋。玉树群儿争翠羽，金盘少妾拣明珠。怀君乐事不可见，騣马翩翩新虎符。
送王府张参军附学及第东归:邻家不识斗鸡翁，闭户能齐隐者风。顾步曾为小山客，成名因事大江公。一身千里寒芜上，单马重裘腊月中。寂寂故园行见在，暮天残雪洛城东。
送齐明府赴东阳:绿丝帆繂桂为樯，过尽淮山楚水长。万里移家背春谷，一官行府向东阳。风流好爱杯中物，豪荡仍欺陌上郎。别后心期如在眼，猿声烟色树苍苍。
鲁中送从事归荥阳:故园衰草带荥波，岁晚知如君思何。轻橐归时鲁缟薄，寒衣缝处郑绵多。万人都督鸣骝送，百里邦君枉骑过。累路尽逢知己在，曾无对酒不高歌。
送田明府归终南别业:故园此日多心赏，窗下泉流竹外云。近馆应逢沈道士，比邻自识卞田君。离宫树影登山见，上苑钟声过雪闻。相劝早移丹凤阙，不须常恋白鸥群。
送客知鄂州:江口千家带楚云，江花乱点雪纷纷。春风落日谁相见，青翰舟中有鄂君。
寒食（一作寒食日即事）:春城无处不飞花，寒食东风御柳斜。日暮汉宫传蜡烛，轻烟散入五侯家。
羽林骑（一作羽林少年行）:骏马牵来御柳中，鸣鞭欲向渭桥东。红蹄乱蹋春城雪，花颔骄嘶上苑风。
看调马:鸳鸯赭白齿新齐，晚日花中散碧蹄。玉勒斗回初喷沫，金鞭欲下不成嘶。
寄赠衡州杨使君:湘竹斑斑湘水春，衡阳太守虎符新。朝来笑向归鸿道，早晚南飞见主人。
宿石邑山中:浮云不共此山齐，山霭苍苍望转迷。晓月暂飞高树里，秋河隔在数峰西。
江南曲（一作李益诗）:长乐花枝雨点销，江城日暮好相邀。春楼不闭葳蕤锁，绿水回通宛转桥。
赠张千牛:蓬莱阙下是天家，上路新回白鼻騧。急管昼催平乐酒，春衣夜宿杜陵花。
汉宫曲二首（第二首一作李益诗）:五柞宫中过腊看，万年枝上雪花残。绮窗夜闭玉堂静，素绠朝穿金井寒。家在长陵小市中，珠帘绣户对春风。君王昨日移仙仗，玉辇迎将入汉宫。
赠李翼:王孙别舍拥朱轮，不羡空名乐此身。门外碧潭春洗马，楼前红烛夜迎人。
少年行:千点斓斒玉勒骢，青丝结尾绣缠騣。鸣鞭晓出章台路，叶叶春衣杨柳风。
题玉真观李秘书院:白云斜日影深松，玉宇瑶坛知几重。把酒题诗人散后，华阳洞里有疏钟。
送客之潞府:官柳青青匹马嘶，回风暮雨入铜鞮。佳期别在春山里，应是人参五叶齐。
送客贬五溪:南过猿声一逐臣，回看秋草泪沾巾。寒天暮雪空山里，几处蛮家是主人。
送齐山人归长白山:旧事仙人白兔公，掉头归去又乘风。柴门流水依然在，一路寒山万木中。
寄裴郓州:乌纱灵寿对秋风，怅望浮云济水东。官树阴阴铃阁暮，州人转忆白头翁。
梁城赠一二同幕:五营河畔列旌旗，吹角鸣鼙日暮时。曾是信陵门下客，雨回相吊不胜悲。
留题宁川香盖寺壁:爱远登高尘眼开，为怜萧寺上经台。山川谁识龙蛇蛰，天地自迎风雨来。柳放寒条秋已老，雁摇孤翼暮空回。何人会得其中事，又被残花落日催。
同岑郎中屯田韦员外花树歌:东风动地只花发，渭城桃李千树雪。芳菲可爱不可留，武陵归客心欲绝。金华省郎惜佳辰，只持棣萼照青春。君家自是成蹊处，况有庭花作主人。
和赠远:忆得去年春风至，中庭桃李映琐窗。美人挟瑟对芳树，玉颜亭亭与花双。今年新花如旧时，去年美人不在兹。借问离居恨深浅，只应独有庭花知。
喜辱韩十四郎中书兼封近诗示代书题赠:各牵于役间游遨，独坐相思正郁陶。长跪读书心暂缓，短章投我曲何高。宦情缘木知非愿，王事敦人敢告劳。所叹在官成远别，徒言岏水才容舠。
早发龙沮馆舟中寄东海徐司仓郑司户:沙禽相呼曙色分，渔浦鸣桹十里闻。正当秋风渡楚水，况值远道伤离群。津头却望后湖岸，别处已隔东山云。停舻目送北归翼，惜无瑶华持寄君。
酬常郿县见赠:爱君修政若修身，鳏寡来归乳雉驯。堂上五弦销暇日，邑中千室有阳春。谓乘凫舄朝天子，却愧猪肝累主人。辞后读君怀县作，定知三岁字犹新。
登山谷寺上方答皇甫侍御卧疾阙陪车骑之后:梵宫香阁攀霞上，天柱孤峰指掌看。汉主马踪成蔓草，法王身相示空棺。云扶踊塔青霄庳，松荫禅庭白日寒。不见戴逵心莫展，赖将新赠比琅玕。
答皇甫十六侍御北归留别作:正当楚客伤春地，岂是骚人道别时。俱徇空名嗟欲老，况将行役料前期。劳生多故应同病，羸马单车莫自悲。明日相望隔云水，解颜唯有袖中诗。
答李滁州见寄:相逢遽叹别离牵，三见江皋蕙草鲜。白发俱生欢未再，沧洲独往意何坚。愁看郡内花将歇，忍过山中月屡圆。终日望君休汝骑，愧无堪报起予篇。
同皇甫侍御斋中春望见示之作:望远思归心易伤，况将衰鬓偶年光。时攀芳树愁花尽，昼掩高斋厌日长。甘比流波辞旧浦，忍看新草遍横塘。因君赠我江枫咏，春思如今未易量。
伤春赠远:去水流年日并驰，年光客思两相随。咨嗟斑鬓今承弁，惭愧新荷又发池。杨柳逶迤愁远道，鹧鸪啁哳怨南枝。忆君何啻同琼树，但向春风送别离。
海上怀华中旧游寄郑县刘少府造、渭南王少府崟:凉风台上三峰月，不夜城边万里沙。离别莫言关塞远，梦魂长在子真家。
和虞部韦郎中寻杨驸马不遇:金屋琼台萧史家，暮春三月渭州花。到君仙洞不相见，谓已吹箫乘早霞。
李张皇甫阎权等数公并有送别之作见寄因答:洞庭正波蘋叶衰，岂是秦吴远别时。谢君箧中绮端赠，何以报之长相思。
将还越留别豫章诸公:客鸟倦飞思旧林，裴徊犹恋众花阴。他时相忆双航苇，莫问吴江深不深。
送别荆南张判官:輶车骆马往从谁，梦浦兰台日更迟。欲识桃花最多处，前程问取武陵儿。
陪王员外北楼宴待月:劝酒论心夜不疲，含情有待问谁思。伫看晴月澄澄影，来照江楼酩酊时。
垂花坞醉后戏题（赋得俱字韵）:紫蔓青条拂酒壶，落花时与竹风俱。归时自负花前醉，笑向鲦鱼问乐无。
送崔侍御往容州宣慰:秦原独立望湘川，击隼南飞向楚天。奉诏不言空问俗，清时因得访遗贤。荆门晓色兼梅雨，桂水春风过客船。畴昔常闻陆贾说，故人今日岂徒然。
赠强山人:或掉轻舟或杖藜，寻常适意钓前溪。草堂竹径在何处，落日孤烟寒渚西。
赠韦司直:闻君感叹二毛初，旧友相依万里馀。烽火有时惊暂定，甲兵无处可安居。客来吴地星霜久，家在平陵音信疏。昨日风光还入户，登山临水意何如。
酬王季友题半日村别业兼呈李明府:村映寒原日已斜，烟生密竹早归鸦。长溪南路当群岫，半景东邻照数家。门通小径连芳草，马饮春泉踏浅沙。欲待主人林上月，还思潘岳县中花。
柏林寺南望:溪上遥闻精舍钟，泊舟微径度深松。青山霁后云犹在，画出东南四五峰。
春宴王补阙城东别业:柳陌乍随州势转，花源忽傍竹阴开。能将瀑水清人境，直取流莺送酒杯。山下古松当绮席，檐前片雨滴春苔。地主同声复同舍，留欢不畏夕阳催。
郢城西楼吟（一作张继诗）:连山尽处水萦回，山上戍门临水开。朱栏直下一百丈，日暖游鳞自相向。昔人爱险闭层城，今日爱闲江复清。沙洲枫岸无来客，草绿花红山鸟鸣。
听邻家吹笙:凤吹声如隔彩霞，不知墙外是谁家。重门深锁无寻处，疑有碧桃千树花。
题精舍寺（一作酬王季友秋夜宿露台寺见寄）:石林精舍武溪东，夜扣禅关谒远公。月在上方诸品静，僧持半偈万缘空。秋山竟日闻猿啸，落木寒泉听不穷。惟有双峰最高顶，此心期与故人同。
题尹真人祠:窅窅云旗去不还，阴阴祠宇闭空山。我来始悟丹青妙，稽首如逢冰雪颜。
盖少府新除江南尉问风俗:闻君作尉向江潭，吴越风烟到自谙。客路寻常随竹影，人家大底傍山岚。缘溪花木偏宜远，避地衣冠尽向南。惟有夜猿啼海树，思乡望国意难堪。
奉和杜相公益昌路作:春半梁山正落花，台衡受律向天涯。南去猿声傍双节，西来江色绕千家。风吹画角孤城晓，林映蛾眉片月斜。已见庙谟能喻蜀，新文更喜报金华。
送郴县裴明府之任兼充宣慰:白蘋楚水三湘远，芳草秦城二月初。连雁北飞看欲尽，孤舟南去意何如。渡江野老思求瘼，候馆郴人忆下车。别后天涯何所寄，故交惟有袖中书。
送李敖湖南书记:怜君才与阮家同，掌记能资亚相雄。入楚岂忘看泪竹，泊舟应自爱江枫。诚知客梦烟波里，肯厌猿鸣夜雨中。莫信衡湘书不到，年年秋雁过巴东。
送麹司直:曙雪苍苍兼曙云，朔风烟雁不堪闻。贫交此别无他赠，唯有青山远送君。
送别:穆陵关上秋云起，安陆城边远行子。薄暮寒蝉三两声，回头故乡千万里。
咸阳西楼别窦审:西楼迥起寒原上，霁日遥分万井间。小苑城隅连渭水，离宫曙色近京关。亭皋寂寞伤孤客，云雪萧条满众山。时命如今犹未偶，辞君拟欲拂衣还。
冯翊西楼（一作张继诗）:城上西楼倚暮天，楼中归望正凄然。近郭乱山横古渡，野庄乔木带新烟。北风吹雁声能苦，远客辞家月再圆。陶令好文常对酒，相招一和白云篇。
郢城秋望:白首思归归不得，空山闻雁雁声哀。高城落日望西北，又见秋风逐水来。
夜泊湘江:湘山木落洞庭波，湘水连云秋雁多。寂寞舟中谁借问，月明只自听渔歌。
留别常著:岁晏苍郊蓬转时，游人相见说归期。宓君堂上能留客，明日还家应未迟。
送张光归吴:看取庭芜白露新，劝君不用久风尘。秋来多见长安客，解爱鲈鱼能几人。
闻吹杨叶者二首:妙吹杨叶动悲笳，胡马迎风起恨赊。若是雁门寒月夜，此时应卷尽惊沙。天生一艺更无伦，寥亮幽音妙入神。吹向别离攀折处，当应合有断肠人。
临平道赠同舟人:远山谁辨江南北，长路空随树浅深。流荡飘飖此何极，唯应行客共知心。
舟中送李八（得回字）:词客金门未有媒，游吴适越任舟回。远水迢迢分手去，天边山色待人来。
三月三日义兴李明府后亭泛舟（一作刘长卿诗）:江南烟景复如何，闻道新亭更可过。处处艺兰春浦绿，萋萋藉草远山多。壶觞须就陶彭泽，时俗犹传晋永和。更使轻桡徐转去，微风落日水增波。
少室山韦炼师升仙歌:红霞紫气昼氲氲，绛节青幢迎少君。忽从林下升天去，空使时人礼白云。
送李录事（一作裴员外）赴饶州:北人南去雪纷纷，雁叫汀沙不可闻。积水长天随远客，荒城极浦足寒云。山从建业千峰出，江至浔阳九派分。借问督邮才弱冠，府中年少不如君。
秋夜有怀高三十五兼呈空和尚（一作刘长卿诗）:晚节闻君趋道深，结茅栽树近东林。大师几度曾摩顶，高士何年遂发心。北渚三更闻过雁，西城万里动寒砧。不见支公与玄度，相思拥膝坐长吟。
送裴阐（得归字）:道向毗陵岂是归，客中谁与换春衣。今夜孤舟行近远，子荆零雨正霏霏。
沣水送郑丰鄠县读书:麦秋中夏凉风起，送君西郊及沣水。孤烟远树动离心，隔岸江流若千里。早年江海谢浮名，此路云山惬尔情。上古全经皆在口，秦人如见济南生。
玄元观送李源李风还奉先华阴:此去那知道路遥，寒原紫府上迢迢。莫辞别酒和琼液，乍唱离歌和凤箫。远水东流浮落景，缭垣西转失行镳。华山秦塞长相忆，无使音尘顿寂寥。
秋夜戏题刘方平壁:鸿悲月白时将谢，正可招寻惜遥夜。翠帐兰房曲且深，宁知户外清霜下。
送钱唐路少府赴制举:公车待诏赴长安，客里新正阻旧欢。迟日未能销野雪，晴花偏自犯江寒。东溟道路通秦塞，北阙威仪识汉官。共许郤诜工射策，恩荣请向一枝看。
送魏十六还苏州:秋夜深深北送君，阴虫切切不堪闻。归舟明日毗陵道，回首姑苏是白云。
秋日东郊作:闲看秋水心无事，卧对寒松手自栽。庐岳高僧留偈别，茅山道士寄书来。燕知社日辞巢去，菊为重阳冒雨开。浅薄将何称献纳，临岐终日自迟回。
酬张二仓曹扬子所居见寄兼呈韩郎中:孤云独鹤自悠悠，别后经年尚泊舟。渔父置词相借问，郎官能赋许依投。折芳远寄三春草，乘兴闲看万里流。莫怪杜门频乞假，不堪扶病拜龙楼。
送陆澧郭郧:才见吴洲百草春，已闻燕雁一声新。秋风何处催年急，偏逐山行水宿人。
使往寿州淮路寄刘长卿（一作判官）:榛草荒凉村落空，驱驰卒岁亦何功。蒹葭曙色苍苍远，蟋蟀秋声处处同。乡路遥知淮浦外，故人多在楚云东。日夕烟霜那可道，寿阳西去水无穷。
同温丹徒登万岁楼（一作刘长卿诗）:高楼独立思依依，极浦遥山合翠微。江客不堪频北顾，塞鸿何事复南飞。丹阳古渡寒烟积，瓜步空洲远树稀。闻道王师犹转战，谁能谈笑解重围。
宿淮阴南楼酬常伯能:淮阴日落上南楼，乔木荒城古渡头。浦外野风初入户，窗中海月早知秋。沧波一望通千里，画角三声起百忧。伫立分宵绝来客，烦君步屐忽相求。
寄振上人无碍寺所居:恋亲时见在人群，多在东山就白云。独坐焚香诵经处，深山古寺雪纷纷。
酬李补阙:十年归客但心伤，三径无人已自荒。夕宿灵台伴烟月，晨趋建礼逐衣裳。偶因麋鹿随丰草，谬荷鸳鸾借末行。纵有谏书犹未献，春风拂地日空长。
酬张继:怅望南徐登北固，迢遥西塞恨东关。落日临川问音信，寒潮唯带夕阳还。
又得云字（一作张继诗，题作留别）:何事千年遇圣君，坐令双鬓老如云。南行更入深山浅，岐路悠悠水自分。
题蒋道士房:轩窗缥缈起烟霞，诵诀存思白日斜。闻道昆仑有仙籍，何时青鸟送丹砂。
送云阳少府（得归字）:渭曲春光无远近，池阳谷口倍芳菲。官舍村桥来几日，残花寥落待君归。
鲁山送别（一作刘长卿诗）:凄凄游子若飘蓬，明月清樽只暂同。南望千山如黛色，愁君客路在其中。
送崔使君赴寿州（一作刘长卿诗）:列郡专城分国忧，彤幨皂盖古诸侯。仲华遇主年犹少，公瑾论兵位已酬。草色青青宜建隼，蝉声处处杂鸣驺。千里相思如可见，淮南木落早惊秋。
送谢十二判官:四牡驱驰千里馀，越山稠叠海林疏。不辞终日离家远，应为刘公一纸书。
送袁郎中破贼北归:优诏亲贤时独稀，中途紫绂换征衣。黄香省闼登朝去，杨仆楼船振旅归。万里长闻随战角，十年不得掩郊扉。□□□□□□□，但将词赋奉恩辉。
同李万晚望南岳寺怀普门上人:释子身心无垢纷，独将衣钵去人群。相思晚望松林寺，唯有钟声出白云。
赴李少府庄失路:君家南郭白云连，正待情人弄石泉。月照烟花迷客路，苍苍何处是伊川。
馆陶李丞旧居:盛名天下挹馀芳，弃置终身不拜郎。词藻世传平子赋，园林人比郑公乡。门前坠叶浮秋水，篱外寒皋带夕阳。日日青松成古木，只应来者为心伤。
彭祖井（一本题上有奉和王相公五字）:上公旌节在徐方，旧井莓苔近寝堂。访古因知彭祖宅，得仙何必葛洪乡。清虚不共春池竟，盥漱偏宜夏日长。闻道延年如玉液，欲将调鼎献明光。
重阳日酬李观:不见白衣来送酒，但令黄菊自开花。愁看日晚良辰过，步步行寻陶令家。
寄权器:露湿青芜时欲晚，水流黄叶意无穷。节近重阳念归否，眼前篱菊带秋风。
送张道士归茅山谒李尊师:向山独有一人行，近洞应逢双鹤迎。尝以素书传弟子，还因白石号先生。无穷杏树行时种，几许芝田向月耕。师事少君年岁久，欲随旄节往层城。
招隐寺送阎判官还江州:离别那逢秋气悲，东林更作上方期。共知客路浮云外，暂爱僧房坠叶时。长江九派人归少，寒岭千重雁度迟。借问浔阳在何处，每看潮落一相思。
韦中丞西厅海榴:海花争让候榴花，犯雪先开内史家。末客朝朝铃阁下，从公步履玩年华。
送孔巢父赴河南军（一作刘长卿诗）:江城相送阻烟波，况复新秋一雁过。闻道全师征北虏，更言诸将会南河。边心杳杳乡人绝，塞草青青战马多。共许陈琳工奏记，知君名宦未蹉跎。
李二侍御丹阳东去新亭:姑苏东望海陵间，几度裁书信未还。长在府中持白简，岂知天畔有青山。人归极浦寒流广，雁下平芜秋野闲。旧日新亭更携手，他乡风景亦相关。
夜发沅江寄李颍川刘侍郎（时二公贬于此）:半夜回舟入楚乡，月明山水共苍苍。孤猿更发秋风里，不是愁人亦断肠。
春思（一作刘长卿诗）:莺啼燕语报新年，马邑龙堆路几千。家住秦城邻汉苑，心随明月到胡天。机中锦字论长恨，楼上花枝笑独眠。为问元戎窦车骑，何时反旆勒燕然。
乌栖曲二首:蛾眉曼脸倾城国，鸣环动佩新相识。银汉斜临白玉堂，芙蓉行障掩灯光。画舸双艚锦为缆，芙蓉花发莲叶暗。门前月色映横塘，感郎中夜度潇湘。
寄严八判官:洛阳新月动秋砧，瀚海沙场天半阴。出塞能全仲叔策，安亲更切老莱心。汉家宫里风云晓，羌笛声中雨雪深。怀袖未传三岁字，相思空作陇头吟。
秋夜寄皇甫冉郑丰:洛阳清夜白云归，城里长河列宿稀。秋后见飞千里雁，月中闻捣万家衣。长怜西雍青门道，久别东吴黄鹄矶。借问客书何所寄，用心不啻两乡违。
送别:华亭霁色满今朝，云里樯竿去转遥。莫怪山前深复浅，清淮一日两回潮。
夜月:更深月色半人家，北斗阑干南斗斜。今夜偏知春气暖，虫声新透绿窗纱。
春怨:纱窗日落渐黄昏，金屋无人见泪痕。寂寞空庭春欲晚，梨花满地不开门。
代春怨:朝日残莺伴妾啼，开帘只见草萋萋。庭前时有东风入，杨柳千条尽向西。
凉州词二首:黄河远上白云间，一片孤城万仞山。羌笛何须怨杨柳，春光不度玉门关。单于北望拂云堆，杀马登坛祭几回。汉家天子今神武，不肯和亲归去来。
宴词:长堤春水绿悠悠，畎入漳河一道流。莫听声声催去棹，桃溪浅处不胜舟。
九日送别:蓟庭萧瑟故人稀，何处登高且送归。今日暂同芳菊酒，明朝应作断蓬飞。
早发上东门（一作綦毋潜诗，题作落第后口号）:十五能文西入秦，三十无家作路人。时命不将明主合，布衣空惹洛阳尘。
奉上徐中书:中禁仙池越凤凰，池边词客紫薇郎。既能作颂雄风起，何不时吹兰蕙香。
秋夜小洞庭离宴诗:浮涨湖兮莽迢遥，川后礼兮扈予桡。横增沃兮蓬仙延，川后福兮易予舷。月澄凝兮明空波，星磊落兮耿秋河。夜既良兮酒且多，乐方作兮奈别何。
古意:璇闺绣户斜光入，千金女儿倚门立。横波美目虽往来，罗袂遥遥不相及。闻道今年初避人，珊珊挂镜长随身。愿得侍儿为道意，后堂罗帐一相亲。
听筝:抽弦促柱听秦筝，无限秦人悲怨声。似逐春风知柳态，如随啼鸟识花情。谁家独夜愁灯影，何处空楼思月明。更入几重离别恨，江南岐路洛阳城。
河阳桥送别:黄河流出有浮桥，晋国归人此路遥。若傍阑干千里望，北风驱马雨萧萧。
征怨:岁岁金河复玉关，朝朝马策与刀环。三春白雪归青冢，万里黄河绕黑山。
凉州曲二首:关山万里远征人，一望关山泪满巾。青海戍头空有月，黄沙碛里本无春。高槛连天望武威，穷阴拂地戍金微。九城弦管声遥发，一夜关山雪满飞。
宴城东庄（一作崔惠诗，一作崔思诗）:一月主人笑几回，相逢相识且衔杯。眼看春色如流水，今日残花昨日开。
宴城东庄:一年始有一年春，百岁曾无百岁人。能向花前几回醉，十千沽酒莫辞贫。
挽涌泉寺僧怀玉:我师一念登初地，佛国笙歌两度来。唯有门前古槐树，枝低只为挂银台。
辞房相公:秋风飒飒雨霏霏，愁杀恓遑一布衣。辞君且作随阳鸟，海内无家何处归。
宿东溪李十五山亭:上山下山入山谷，溪中落日留我宿。松石依依当主人，主人不在意亦足。名花出地两重阶，绝顶平天一小斋。本意由来是山水，何用相逢语旧怀。
观于舍人壁画山水:野人宿在人家少，朝见此山谓山晓。半壁仍栖岭上云，开帘欲放湖中鸟。独坐长松是阿谁，再三招手起来迟。于公大笑向予说，小弟丹青能尔为。
山中奉寄钱起员外兼简苗发员外:空山岁计是胡麻，穷海无梁泛一槎。稚子唯能觅梨栗，逸妻相共老烟霞。高吟丽句惊巢鹤，闲闭春风看落花。借问省中何水部，今人几个属诗家。
献薛仆射:由来那敢议轻肥，散发行歌自采薇。逋客未能忘野兴，辟书翻遣脱荷衣。家中匹妇空相笑，池上群鸥尽欲飞。更乞大贤容小隐，益看愚谷有光辉。
鲍防员外见寻因书情呈赠（曾与系同举场）:少小为儒不自强，如今懒复见侯王。览镜已知身渐老，买山将作计偏长。荒凉鸟兽同三径，撩乱琴书共一床。犹有郎官来问疾，时人莫道我佯狂。
寄浙东皇甫中丞:闲闲麋鹿或相随，一两年来鬓欲衰。琴砚共依春酒瓮，云霞覆著破柴篱。注书不向时流说，种药空令道者知。久带纱巾仍藉草，山中那得见朝仪。
题章野人山居（一作马戴诗）:带郭茅亭诗兴饶，回看一曲倚危桥。门前山色能深浅，壁上湖光自动摇。闲花散落填书帙，戏鸟低飞碍柳条。向此隐来经几载，如今已是汉家朝。
山中枉皇甫温大夫见招书:十年木屐步苔痕，石上松间水自喧。三辟草堂仍被褐，数行书札忽临门。卧多共息嵇康病，才劣虚同郭隗尊。亚相已能怜潦倒，山花笑处莫啼猿。
题茅山李尊师山居（一作严维诗）:天师百岁少如童，不到山中竟不逢。洗药每临新瀑水，步虚时上最高峰。篱间五月留残雪，座右千年荫老松。此去人寰今远近，回看去壑一重重。
耶溪书怀寄刘长卿员外（时在睦州）:时人多笑乐幽栖，晚起闲行独杖藜。云色卷舒前后岭，药苗新旧两三畦。偶逢野果将呼子，屡折荆钗亦为妻。拟共钓竿长往复，严陵滩上胜耶溪。
闲居览史:长策胸中不复论，荷衣蓝缕闭柴门。当时汉祖无三杰，争得咸阳与子孙。
山中赠耿拾遗湋兼两省故人:数片荷衣不蔽身，青山白鸟岂知贫。如今非是秦时世，更隐桃花亦笑人。
秋日送僧志幽归山寺（一作马戴诗）:禅室绳床在翠微，松间荷笠一僧归。磬声寂历宜秋夜，手冷灯前自衲衣。
题僧明惠房:檐前朝暮雨添花，八十真僧饭一麻。入定几时将出定，不知巢燕污袈裟。
答泉州薛播使君重阳日赠酒:欲强登高无力也，篱边黄菊为谁开。共知不是浔阳郡，那得王弘送酒来。
题洪道士山院:霞外主人门不扃，数株桃树药囊青。闲行池畔随孤鹤，若问多应道姓丁。
期王炼师不至:黄精蒸罢洗琼杯，林下从留石上苔。昨日围棋未终局，多乘白鹤下山来。
题赠张道士山居:盘石垂萝即是家，回头犹看五枝花。松间寂寂无烟火，应服朝来一片霞。
山中书怀寄张建封大夫:昨日年催白发新，身如麋鹿不知贫。时时亦被群儿笑，赖有南山四老人。
山中赠诸暨丹丘明府:荷衣半破带莓苔，笑向陶潜酒瓮开。纵醉还须上山去，白云那肯下山来。
奉寄昼公:蓑笠双童傍酒船，湖山相引到房前。团蕉何事教人见，暂借空床守坐禅。
宿云门上方:禅室遥看峰顶头，白云东去水长流。松间倘许幽人住，不更将钱买沃州。
即事奉呈郎中韦使君（明系试秘书省校书郎）:久卧云间已息机，青袍忽著狎鸥飞。诗兴到来无一事，郡中今有谢玄晖。
晓鸡:黯黯严城罢鼓鼙，数声相续出寒栖。不嫌惊破纱窗梦，却恐为妖半夜啼。
赠李十二白:我是潇湘放逐臣，君辞明主汉江滨。天外常求太白老，金陵捉得酒仙人。
寄题杜拾遗锦江野亭:漫向江头把钓竿，懒眠沙草爱风湍。莫倚善题鹦鹉赋，何须不著鵕鸃冠。腹中书籍幽时晒，肘后医方静处看。兴发会能驰骏马，应须直到使君滩。
巴岭答杜二见忆:卧向巴山落月时，两乡千里梦相思。可但步兵偏爱酒，也知光禄最能诗。江头赤叶枫愁客，篱外黄花菊对谁。跂马望君非一度，冷猿秋雁不胜悲。
军城早秋:昨夜秋风入汉关，朔云边月满西山。更催飞将追骄虏，莫遣沙场匹马还。
寄杜员外（员外垂示诗，因作此寄上）:新诗海内流传久，旧德朝中属望劳。郡邑地卑饶雾雨，江湖天阔足风涛。松花酒熟傍看醉，莲叶舟轻自学操。春兴不知凡几首，衡阳纸价顿能高。
晦日呈诸判官:晦日新晴春色娇，万家攀折渡长桥。年年老向江城寺，不觉春风换柳条。
听乐怅然自述（一作病中遣妓，一作司空曙诗）:万事伤心对管弦，一身含泪向春烟。黄金用尽教歌舞，留与他人乐少年。
题舜庙:古都遗庙出河濆，万代千秋仰圣君。蒲坂城边长逝水，苍梧野外不归云。寥寥象设魂应在，寂寂虞篇德已闻。向晚风吹庭下柏，犹疑琴曲韵南薰。
出塞曲:校尉征兵出塞西，别营分骑过龙溪。沙平虏迹风吹尽，雾失烽烟道易迷。玉靶半开鸿已落，金河欲渡马连嘶。会当系取天骄入，不使军书夜刺闺。
酬诸公宿镜水宅:幸免低头向府中，贵将藜藿与君同。阳雁叫霜来枕上，寒山映月在湖中。诗书何德名夫子，草木推年长数公。闻道汉家偏尚少，此身那此访芝翁。
送房元直赴北京:犹道楼兰十万师，书生匹马去何之。临岐未断归家目，望月空吟出塞诗。常欲激昂论上策，不应憔悴老明时。遥知到日逢寒食，彩笔长裾会晋祠。
书情献相公:年来白发欲星星，误却生涯是一经。魏阙望中何日见，商歌奏罢复谁听。孤根独弃惭山木，弱质无成状水萍。今日更须询哲匠，不应休去老岩扃。
书情上李苏州:东土苗人尚有残，皇皇亚相出朝端。手持国宪群僚畏，口喻天慈百姓安。礼数自怜今日绝，风流空计往年欢。误著青袍将十载，忍令渔浦却垂竿。
馀姚祗役奉简鲍参军:童年献赋在皇州，方寸思量君与侯。万事无成新白首，两春虚掷对沧流。歌诗盛赋文星动，箫管新亭晦日游。知己欲依何水部，乡人今正贱东丘。
题茅山李尊师所居（一作秦系诗）:天师百岁少如童，不到山中更不逢。洗药每临新瀑水，步虚时绕最高峰。篱根五月留残雪，座右千年荫古松。此去人寰知近远，回看路隔一重重。
宿天竺寺:方外主人名道林，怕将水月净身心。居然对我说无我，寂历山深将夜深。
丹阳送韦参军:丹阳郭里送行舟，一别心知两地秋。日晚江南望江北，寒鸦飞尽水悠悠。
相里使君宅听澄上人吹小管:秦僧吹竹闭秋城，早在梨园称主情。今夕襄阳山太守，座中流泪听商声。
答刘长卿七里濑重送:新安非欲枉帆过，海内如君有几何。醉里别时秋水色，老人南望一狂歌。
岁初喜皇甫侍御至:湖上新正逢故人，情深应不笑家贫。明朝别后门还掩，修竹千竿一老身。
发桐户寄刘员外:处处云山无尽时，桐庐南望转参差。舟人莫道新安近，欲上潺湲行自迟。
重送新安刘员外:秋江渺渺水空波，越客孤舟欲榜歌。手折衰杨悲老大，故人零落已无多。
悲歌二（一作《悲歌》，一作《短歌行》）:我欲升天天隔霄，我欲渡水水无桥。我欲上山山路险，我欲汲井井泉遥。越人翠被今何夕，独立沙边江草碧。紫燕西飞欲寄书，白云何处逢来客。
悲歌三（以下三首，一本合为一首，题作《远思曲》）:新系青丝百尺绳，心在君家辘轳上。我心皎洁君不知，辘轳一转一惆怅。
悲歌四:何处春风吹晓幕，江南渌水通朱阁。美人二八面如花，泣向春风畏花落。
同裴观察东湖望山歌:浴鲜积翠栖灵异，石洞花宫横半空。夜光潭上明星启，风雨坛边树如洗。水淹徐孺宅恒乾，绳坠洪崖井无底。主人载酒东湖阴，遥望西山三四岑。
丘小府小鼓歌:地盘山鸡犹可像，坎坎砰砰随手长。夜半高楼沈醉时，万里踏桥乱山响。
送大理张卿（一题作送张卫尉）:春色依依惜解携，月卿今夜泊隋堤。白沙洲上江蓠长，绿树村边谢豹啼。迁客比来无倚仗，故人相去隔云泥。越禽唯有南枝分，目送孤鸿飞向西。
宿湖边山寺:群峰过雨涧淙淙，松下扉扃白鹤双。香透经窗笼桧柏，云生梵宇湿幡幢。蒲团僧定风过席，苇岸渔歌月堕江。谁悟此生同寂灭，老禅慧力得心降。
湖南客中春望:鸣雁嘹嘹北向频，渌波何处是通津。风尘海内怜双鬓，涕泪天涯惨一身。故里音书应望绝，异乡景物又更新。便抛印绶从归隐，吴渚香莼漫吐春。
闲居怀旧:日长鼓腹爱吾庐，洗竹浇花兴有馀。骚客空传成相赋，晋人已负绝交书。贫居谪所谁推毂，仕向侯门耻曳裾。今日思来总皆罔，汗青功业又何如。
代佳人赠别:万里行人欲渡溪，千行珠泪滴为泥。已成残梦随君去，犹有惊乌半夜啼。
忆故园:惆怅多山人复稀，杜鹃啼处泪沾衣。故园此去千馀里，春梦犹能夜夜归。
题叶道士山房:水边垂柳赤栏桥，洞里仙人碧玉箫。近得麻姑音信否，浔阳江上不通潮。
送李秀才入京:五湖秋叶满行船，八月灵槎欲上天。君向长安余适越，独登秦望望秦川。
越中席上看弄老人:不到山阴十二春，镜中相见白头新。此生不复为年少，今日从他弄老人。
听刘安唱歌:子夜新声何处传，悲翁更忆太平年。即今法曲无人唱，已逐霓裳飞上天。
樱桃曲:百舌犹来上苑花，游人独自忆京华。遥知寝庙尝新后，敕赐樱桃向几家。
山中（一作朱放诗，题作山中听子规）:野人爱向山中宿，况在葛洪丹井西。庭前有个长松树，夜半子规来上啼。
赠朱放:野客归时无四邻，黔娄别久案常贫。渔樵旧路不堪入，何处空山犹有人。
江村乱后:江村日暮寻遗老，江水东流横浩浩。竹里闲窗不见人，门前旧路生青草。
望简寂观:青嶂青溪直复斜，白鸡白犬到人家。仙人住在最高处，向晚春泉流白花。
五两歌送张夏:竿头五两风褭褭，水上云帆逐飞鸟。送君初出扬州时，霭霭曈曈江溢晓。
听角思归:故园黄叶满青苔，梦后城头晓角哀。此夜断肠人不见，起行残日影徘徊。
酬柳相公:天下如今已太平，相公何事唤狂生。个身恰似笼中鹤，东望沧溟叫数声。
题明霞台:野人本自不求名，欲向山中过一生。莫嫌憔悴无知己，别有烟霞似弟兄。
哭绚法师:楚客停桡欲问谁，白沙江草麹尘丝。生公手种殿前树，唯有花开鶗鴂悲。
送柳宜城葬:鸣笳已逐春风咽，匹马犹依旧路嘶。遥望柳家门外树，恐闻黄鸟向人啼。
寻桃花岭潘三姑台:桃花岭上觉天低，人上青山马隔溪。行到三姑学仙处，还如刘阮二郎迷。
夜中望仙观:日暮衔花飞鸟还，月明溪上见青山。遥知玉女窗前树，不是仙人不得攀。
送李侍御往吴兴（一作送李侍郎从宣城取洞庭路往吴兴）:世间只有情难说，今夜应无不醉人。若向洞庭山下过，暗知浇沥圣姑神。
奉和韩晋公晦日呈诸判官:江南无处不闻歌，晦日中军乐更多。不是风光催柳色，却缘威令动阳和。
子规:杜宇冤亡积有时，年年啼血动人悲。若教恨魄皆能化，何树何山著子规。
海鸥咏:万里飞来为客鸟，曾蒙丹凤借枝柯。一朝凤去梧桐死，满目鸱鸢奈尔何。
赠韦清将军:身执金吾主禁兵，腰间宝剑重横行。接舆亦是狂歌者，更就将军乞一声。
赠僧二首:家住义兴东舍溪，溪边莎草雨无泥。上人一向心入定，春鸟年年空自啼。出头皆是新年少，何处能容老病翁。更把浮荣喻生灭，世间无事不虚空。
登楼望水:鸟啼花发柳含烟，掷却风光忆少年。更上高楼望江水，故乡何处一归船。
湖中（一作洞庭秋日）:青草湖边日色低，黄茅嶂里鹧鸪啼。丈夫飘荡今如此，一曲长歌楚水西。
岁日作（一作岁日口号）:不觉老将春共至，更悲携手几人全。还丹寂寞羞明镜，手把屠苏让少年。
山中赠客:山中好处无人别，涧梅伪作山中雪。野客相逢夜不眠，山中童子烧松节。
王郎中妓席五咏。箜篌:玉作搔头金步摇，高张苦调响连宵。欲知写尽相思梦，度水寻云不用桥。
王郎中妓席五咏。舞:汗浥新装画不成，丝催急节舞衣轻。落花绕树疑无影，回雪从风暗有情。
王郎中妓席五咏。歌（一作王郎中席歌妓）:柳拂青楼花满衣，能歌宛转世应稀。空中几处闻清响，欲绕行云不遣飞。
王郎中妓席五咏。筝:秦声楚调怨无穷，陇水胡笳咽复通。莫遣黄莺花里啭，参差撩乱妒春风。
王郎中妓席五咏。笙:欲写人间离别心，须听鸣凤似龙吟。江南曲尽归何处，洞水山云知浅深。
送李山人还玉溪:好鸟共鸣临水树，幽人独欠买山钱。若为种得千竿竹，引取君家一眼泉。
送少微上人还鹿门:少微不向吴中隐，为个生缘在鹿门。行入汉江秋月色，襄阳耆旧几人存。
宿昭应:武帝祈灵太乙坛，新丰树色绕千官。那知今夜长生殿，独闭山门月影寒。
题琅邪上方:东晋王家在此溪，南朝树色隔窗低。碑沈字灭昔人远，谷鸟犹向寒花啼。
安仁港口望仙人城:楼台采翠远分明，闻说仙家在此城。欲上仙城无路上，水边花里有人声。
寄秘书包监:一别长安路几千，遥知旧日主人怜。贾生只是三年谪，独自无才已四年。
小孤山:古庙枫林江水边，寒鸦接饭雁横天。大孤山远小孤出，月照洞庭归客船。
送李秀才游嵩山:嵩山石壁挂飞流，无限神仙在上头。采得新诗题石壁，老人惆怅不同游。
从剡溪至赤城:灵溪宿处接灵山，窈映高楼向月闲。夜半鹤声残梦里，犹疑琴曲洞房间。
叶上题诗从苑中流出:花落深宫莺亦悲，上阳宫女断肠时。君恩不闭东流水，叶上题诗寄与谁。
崦里桃花:崦里桃花逢女冠，林间杏叶落仙坛。老人方授上清箓，夜听步虚山月寒。
听子规（一本题上有摄山二字）:栖霞山中子规鸟，口边血出啼不了。山僧后夜初出定，闻似不闻山月晓。
竹枝曲:帝子苍梧不复归，洞庭叶下荆云飞。巴人夜唱竹枝后，肠断晓猿声渐稀。
寻僧二首:方丈玲珑花竹闲，已将心印出人间。家家门外长安道，何处相逢是宝山。弥天释子本高情，往往山中独自行。莫怪狂人游楚国，莲花只在淤泥生。
桃花曲:魏帝宫人舞凤楼，隋家天子泛龙舟。君王夜醉春眠晏，不觉桃花逐水流。
赠远:暂出河边思远道，却来窗下听新莺。故人一别几时见，春草还从旧处生。
早春思归有唱竹枝歌者坐中下泪:渺渺春生楚水波，楚人齐唱竹枝歌。与君皆是思归客，拭泪看花奈老何。
送郭秀才:故人曾任丹徒令，买得青山拟独耕。不作草堂招远客，却将垂柳借啼莺。
宫词:长乐宫连上苑春，玉楼金殿艳歌新。君门一入无由出，唯有宫莺得见人。
悼稚:稚子比来骑竹马，犹疑只在屋东西。莫言道者无悲事，曾听巴猿向月啼。
山僧兰若:绝顶茅庵老此生，寒云孤木伴经行。世人那得知幽径，遥向青峰礼磬声。
发绵津驿:孤舟北去暮心伤，细雨东风春草长。杳杳短亭分水陆，隆隆远鼓集渔商。千丛野竹连湘浦，一派寒江下吉阳。欲问长安今远近，初年塞雁有归行。
塞上曲:惯习干戈事鞍马，初从少小在边城。身微久属千夫长，家远多亲五郡兵。懒说疆场曾大获，且悲年鬓老长征。塞鸿过尽残阳里，楼上凄凄暮角声。
路旁老人:老人独坐倚官树，欲语潸然泪便垂。陌上归心无产业，城边战骨有亲知。馀生尚在艰难日，长路多逢轻薄儿。绿水青山虽似旧，如今贫后复何为。
赠别刘员外长卿:清如寒玉直如丝，世故多虞事莫期。建德津亭人别夜，新安江水月明时。为文易老皆知苦，谪宦无名倍足悲。不学朱云能折槛，空羞献纳在丹墀。
岐阳客舍呈张明府:逸妻稚子应沟壑，归路茫茫东去遥。凉叶下时心悄悄，空斋梦里雨萧萧。星霜渐见侵华发，生长虚闻在圣朝。知己只今何处在，故山无事别渔樵。
奉和李观察登河中白楼:城上高楼飞鸟齐，从公一遂蹑丹梯。黄河曲尽流天外，白日轮轻落海西。玉树九重长在梦，云衢一望杳如迷。何心更和阳春奏，况复秋风闻战鼙。
朝下寄韩舍人:侍臣鸣珮出西曹，鸾殿分阶翊彩旄。瑞气迥浮青玉案，日华遥上赤霜袍。花间焰焰云旗合，鸟外亭亭露掌高。肯念万年芳树里，随风一叶在蓬蒿。
贺李观察祷河神降雨:质明斋祭北风微，驺驭千群拥庙扉。玉帛才敷云淡淡，笙镛未撤雨霏霏。路边五稼添膏长，河上双旌带湿归。若出敬亭山下作，何人敢和谢玄晖。
上将行（一作上裴行军中丞）:萧关扫定犬羊群，闭阁层城白日曛。枥上骅骝嘶鼓角，门前老将识风云。旌旗四面寒山映，丝管千家静夜闻。谁道古来多简册，功臣唯有卫将军。
许下书情寄张韩二舍人:谪宦军城老更悲，近来频夜梦丹墀。银杯乍灭心中火，金镊唯多鬓上丝。绕院绿苔闻雁处，满庭黄叶闭门时。故人高步云衢上，肯念前程杳未期。
九日:重阳寒寺满秋梧，客在南楼顾老夫。步蹇强登游藻井，发稀那更插茱萸。横空过雨千峰出，大野新霜万叶枯。更望尊中菊花酒，殷勤能得几回沽。
送大谷高少府:县属并州北近胡，悠悠此别宦仍孤。应知史笔思循吏，莫料辕门笑鲁儒。古塞草青宜牧马，春城月暗好啼乌。雕残贵有亲仁术，梅福何须去隐吴。
同李端春望:二毛羁旅尚迷津，万井莺花雨后春。宫阙参差当晚日，山河迤逦静纤尘。和风醉里承恩客，芳草归时失意人。南北东西各自去，年年依旧物华新。
岳祠送薛近贬官:枯松老柏仙山下，白帝祠堂枕古逵。迁客无辜祝史告，神明有喜女巫知。遥思桂浦人空去，远过衡阳雁不随。度岭梅花翻向北，回看不见树南枝。
路傍墓:石马双双当古树，不知何代公侯墓。墓前靡靡春草深，唯有行人看碑路。
代园中老人:佣赁难堪一老身，皤皤力役在青春。林园手种唯吾事，桃李成阴归别人。
古意:虽言千骑上头居，一世生离恨有馀。叶下绮窗银烛冷，含啼自草锦中书。
凉州词:国使翻翻随旆旌，陇西岐路足荒城。毡裘牧马胡雏小，日暮蕃歌三两声。
赠岑郎中:童年未解读书时，诵得郎中数首诗。四海烟尘犹隔阔，十年魂梦每相随。虽披云雾逢迎疾，已恨趋风拜德迟。天下无人鉴诗句，不寻诗伯重寻谁。
早梅:一树寒梅白玉条，迥临村路傍溪桥。应缘近水花先发，疑是经春雪未销。
移家别湖上亭:好是春风湖上亭，柳条藤蔓系离情。黄莺久住浑相识，欲别频啼四五声。
客堂秋夕:隔窗萤影灭复流，北风微雨虚堂秋。虫声竟夜引乡泪，蟋蟀何自知人愁。四时不得一日乐，以此方悲客游恶。寂寂江城无所闻，梧桐叶上偏萧索。
谪官辰州冬至日有怀:去年长至在长安，策杖曾簪獬豸冠。此岁长安逢至日，下阶遥想雪霜寒。梦随行伍朝天去，身寄穷荒报国难。北望南郊消息断，江头唯有泪阑干。
赠韦况征君:身欲逃名名自随，凤衔丹诏降茅茨。苦节难违天子命，贞心唯有老松知。回看药灶封题密，强入蒲轮引步迟。今日巢由旧冠带，圣朝风化胜尧时。
过商山:雨暗商山过客稀，路傍孤店闭柴扉。卸鞍良久茅檐下，待得巴人樵采归。
秋日感怀:洛阳岐路信悠悠，无事辞家两度秋。日下未驰千里足，天涯徒泛五湖舟。荷衣半浸缘乡泪，玉貌潜销是客愁。说向长安亲与故，谁怜岁晚尚淹留。
秋月（一作江城秋夜）:江干入夜杵声秋，百尺疏桐挂斗牛。思苦自看明月苦，人愁不是月华愁。
送苏参军:忆昨青襟醉里分，酒醒回首怆离群。舟移极浦城初掩，山束长江日早曛。客来有恨空思德，别后谁人更议文。常叹苏生官太屈，应缘才似鲍参军。
成都元十八侍御:不见元生已数朝，浣花溪路去非遥。客舍早知浑寂寞，交情岂谓更萧条。空有寸心思会面，恨无单酌遣相邀。骅骢幸自能驰骤，何惜挥鞭过柞桥。
辰州闻大驾还宫:闻道銮舆归魏阙，望云西拜喜成悲。宁知陇水烟销日，再有园林秋荐时。渭水战添亡虏血，秦人生睹旧朝仪。自惭出守辰州畔，不得亲随日月旗。
江城秋霁:霁后江城风景凉，岂堪登眺只堪伤。远天螮蝀收残雨，映水鸬鹚近夕阳。万事无成空过日，十年多难不还乡。不知何处销兹恨，转觉愁随夜夜长。
上李常侍:旌旗晓过大江西，七校前驱万队齐。千里政声人共喜，三军令肃马前嘶。恩沾境内风初变，春入城阴柳渐低。桃李不须令更种，早知门下旧成蹊。
上湖南崔中丞:山上青松陌上尘，云泥岂合得相亲。举世尽嫌良马瘦，唯君不弃卧龙贫。千金未必能移性，一诺从来许杀身。莫道书生无感激，寸心还是报恩人。
早春雪中:阴云万里昼漫漫，愁坐关心事几般。为报春风休下雪，柳条初放不禁寒。
云安阻雨:日长巴峡雨濛濛，又说归舟路未通。游人不及西江水，先得东流到渚宫。
湖南春日二首:自怜春日客长沙，江上无人转忆家。光景却添乡思苦，檐前数片落梅花。三湘漂寓若流萍，万里湘乡隔洞庭。羁客春来心欲碎，东风莫遣柳条青。
戏题秋月:秋宵月色胜春宵，万里天涯静寂寥。近来数夜飞霜重，只畏娑婆树叶凋。
宿湘江:九月湘江水漫流，沙边唯览月华秋。金风浦上吹黄叶，一夜纷纷满客舟。
戏赠张使君:数载蹉跎罢搢绅，五湖乘兴转迷津。如今野客无家第，醉处寻常是主人。
别公安贾明府:叶县门前江水深，浅于羁客报恩心。把君诗卷西归去，一度相思一度吟。
霁雪（一作韩舍人书窗残雪）:风卷寒云暮雪晴，江烟洗尽柳条轻。檐前数片无人扫，又得书窗一夜明。
题槿花:自用金钱买槿栽，二年方始得花开。鲜红未许佳人见，蝴蝶争知早到来。
题宋玉亭:宋玉亭前悲暮秋，阳台路上雨初收。应缘此处人多别，松竹萧萧也带愁。
过东平军:画角初鸣残照微，营营鞍马往来稀。相逢士卒皆垂泪，八座朝天何日归。
湘南曲:虞帝南游不复还，翠蛾幽怨水云间。昨夜月明湘浦宿，闺中珂珮度空山。
征人归乡:三月江城柳絮飞，五年游客送人归。故将别泪和乡泪，今日阑干湿汝衣。
寄梁淑:长忆江头执别时，论文未有不相思。雁过经秋无尺素，人来终日见新诗。心思食檗何由展，家似流萍任所之。悔学秦人南避地，武陵原上又征师。
塞下曲:汉将归来虏塞空，旌旗初下玉关东。高蹄战马三千匹，落日平原秋草中。
收襄阳城二首:悲风惨惨雨修修，岘北山低草木愁。暗发前军连夜战，平明旌旆入襄州。五营飞将拥霜戈，百里僵尸满浕河。日暮归来看剑血，将军却恨杀人多。
出军:龙绕旌竿兽满旗，翻营乍似雪中移。中军一队三千骑，尽是并州游侠儿。
送零陵妓（一作送妓赴于公召）:宝钿香蛾翡翠裙，装成掩泣欲行云。殷勤好取襄王意，莫向阳台梦使君。
塞上曲:胡风略地烧连山，碎叶孤城未下关。山头烽子声声叫，知是将军夜猎还。
寂上人禅房:俗尘浮垢闭禅关，百岁身心几日闲。安得此生同草木，无营长在四时间。
桂州口号:画角三声动客愁，晓霜如雪覆江楼。谁道桂林风景暖，到来重著皂貂裘。
红槿花:花是深红叶麹尘，不将桃李共争春。今日惊秋自怜客，折来持赠少年人。
哭黔中薛大夫:亚相何年镇百蛮，生涯万事瘴云间。夜郎城外谁人哭，昨日空馀旌节还。
感春:看花泪尽知春尽，魂断看花只恨春。名位未沾身欲老，诗书宁救眼前贫。
途中寄李二（一作李益诗）:杨柳烟含灞岸春，年年攀折为行人。好风若借低枝便，莫遣青丝扫路尘。
寄许炼师（一作李益诗）:扫石焚香礼碧空，露华偏湿蕊珠宫。如何说得天坛上，万里无云月正中。
下第留辞顾侍郎:绮陌彤彤花照尘，王门侯邸尽朱轮。城南旧有山村路，欲向云霞觅主人。
题云公山房（一作权德舆诗，又作杨巨源诗）:云公兰若深山里，月明松殿微风起。试问空门清净心，莲花不著秋潭水。
九日贾明府见访:独掩衡门秋景闲，洛阳才子访柴关。莫嫌浊酒君须醉，虽是贫家菊也斑。同人愿得长携手，久客深思一破颜。却笑孟嘉吹帽落，登高何必上龙山。
开元观陪杜大夫中元日观乐:今朝欢称玉京天，况值关东俗理年。舞态疑回紫阳女，歌声似遏彩云仙。盘空双鹤惊几剑，洒砌三花度管弦。落日香尘拥归骑，□风油幕动高烟。
中秋夜登楼望月寄人:西楼见月似江城，脉脉悠悠倚槛情。万里此情同皎洁，一年今日最分明。初惊桂子从天落，稍误芦花带雪平。知称玉人临水见，可怜光彩有馀清。
送李参军:好住好住王司户，珍重珍重李参军。一东一西如别鹤，一南一北似浮云。月照疏林千片影，风吹寒水万里纹。别易会难今古事，非是余今独与君。
旅次寄湖南张郎中:寒江近户漫流声，竹影临窗乱月明。归梦不知湖水阔，夜来还到洛阳城。
酬李袁州嘉祐:少年轻会复轻离，老大关心总是悲。强说前程聊自慰，未知携手定何时。公才屈指登黄阁，匪服胡颜上赤墀。想到长安诵佳句，满朝谁不念琼枝。
夏夜宿表兄话旧:夜合花开香满庭，夜深微雨醉初醒。远书珍重何曾达，旧事凄凉不可听。去日儿童皆长大，昔年亲友半凋零。明朝又是孤舟别，愁见河桥酒幔青。
谒诸葛武侯庙:永安宫外有祠堂，鱼水恩深祚不长。角立一方初退舍，拟称三汉更图王。人同过隙无留影，石在穷沙尚启行。归蜀降吴竟何事，为陵为谷共苍苍。
奉贺太保岐公承恩致政:君为宫保及清时，冠盖初闲拜武迟。五色诏中宣九德，百僚班外置三师。山泉遂性休称疾，子弟能官各受词。不学铸金思范蠡，乞言犹许上丹墀。
之任武陵，寒食日途次松滋渡，先寄刘员外禹锡:杏花榆荚晓风前，云际离离上峡船。江转数程淹驿骑，楚曾三户少人烟。看春又过清明节，算老重经癸巳年。幸得柱山当郡舍，在朝长咏卜居篇。
奉寄辰州房使君郎中:汉代文明今盛明，犹将贾傅暂专城。何妨密旨先符竹，莫是除书误姓名。蜗舍喜时春梦去，隼旟行处瘴江清。新年只可三十二，却笑潘郎白发生。
立春后言怀招汴州李匡衙推:闲斋夜击唾壶歌，试望夷门奈远何。每听寒笳离梦断，时窥清鉴旅愁多。初惊宵漏丁丁促，已觉春风习习和。海内故人君最老，花开鞭马更相过。
过宋氏五女旧居（宋氏女姊五人，贞元中同入宫）:谢庭风韵婕妤才，天纵斯文去不回。一宅柳花今似雪，乡人拟筑望仙台。
还京乐歌词:百战初休十万师，国人西望翠华时。家家尽唱升平曲，帝幸梨园亲制词。
商山祠堂即事:夺嫡心萌事可忧，四贤西笑暂安刘。后王不敢论珪组，土偶人前枳树秋。
七夕（一本有寄怀二字）:露盘花水望三星，仿佛虚无为降灵。斜汉没时人不寐，几条蛛网下风庭。
杏山馆听子规:楚塞馀春听渐稀，断猿今夕让沾衣。云埋老树空山里，仿佛千声一度飞。
秋夕闲居对雨赠别卢七侍御坦:燕燕辞巢蝉蜕枝，穷居积雨坏藩篱。夜长檐霤寒无寝，日晏厨烟湿未炊。悟主一言那可学，从军五首竟徒为。故人骢马朝天使，洛下秋声恐要知。
晚过敷水驿却寄华州使院张郑二侍御:春雨如烟又若丝，晓来昏处晚晴时。仙人掌上芙蓉沼，柱史关西松柏祠。几许岁华销道路，无穷王事系戎师。回瞻二妙非吾侣，日对三峰自有期。
洛下闲居夜晴观雪寄四远诸兄弟:雪月相辉云四开，终风助冻不扬埃。万重琼树宫中接，一直银河天上来。荆楚岁时知染翰，湘吴醇酎忆衔杯。强题缣素无颜色，鸿雁南飞早晚回。
酬舍弟庠罢举从州辟书:之荆且愿依刘表，折桂终惭见郤诜。舍弟未应丝作鬓，园公不用印随身。
奉酬杨侍郎十兄见赠之作:翠羽雕虫日日新，翰林工部欲何神。自悲由瑟无弹处，今作关西门下人。
杏园渡:卫郊多垒少人家，南渡天寒日又斜。君子素风悲已矣，杏园无复一枝花。
奉诚园闻笛（园，马侍中故宅）:曾绝朱缨吐锦茵，欲披荒草访遗尘。秋风忽洒西园泪，满目山阳笛里人。
晚自台中归永宁里南望山色怅然有怀呈上右司十一兄:白发侵侵生有涯，青襟曾爱紫河车。自怜悟主难归去，马上看山恐到家。
中牟县经鲁公庙（尝修名臣略，系司徒公）:青史编名在箧中，故林遗庙揖仁风。还将文字如颜色，暂下蒲车为鲁公。
初入谏司喜家室至:一旦悲欢见孟光，十年辛苦伴沧浪。不知笔砚缘封事，犹问佣书日几行。
春雨:昨日偷闲看花了，今朝多雨奈人何。人间尽似逢花雨，莫爱芳菲湿绮罗。
送内弟袁德师:南渡登舟即水仙，西垣有客思悠然。因君相问为官意，不卖毗陵负郭田。
赠刘大兄院长:万年枝下昔同趋，三事行中半已无。路自长沙忽相见，共惊双鬓别来殊。
假日寻花:武陵缘源不可到，河阳带县讵堪夸。枝枝如雪南关外，一日休闲尽属花。
自京将赴黔南:风雨荆州二月天，问人初雇峡中船。西南一望云和水，犹道黔南有四千。
酬谢韦卿二十五兄俯赠辄敢书情:大贤持赠一明珰，蓬荜初惊满室光。埋没剑中生紫气，尘埃瑟上动清商。荆山璞在终应识，楚国人知不是狂。莫恨伏辕身未老，会将筋力是王良。
奉酬侍御家兄东洛闲居夜晴观雪之什:洛阳宫观与天齐，雪净云消月未西。清浅乍分银汉近，辉光渐觉玉绳低。绿醽乍熟堪聊酌，黄竹篇成好命题。应念武关山断处，空愁簿领候晨鸡。
段都尉别业:曾识将军段匹磾，几场花下醉如泥。春来欲问林园主，桃李无言鸟自啼。
灵台镇赠丘岑中丞:晓日天山雪半晴，红旗遥识汉家营。近来胡骑休南牧，羊马城边春草生。
赠道芬上人（善画松石）:云湿烟封不可窥，画时唯有鬼神知。几回逢著天台客，认得岩西最老枝。
金山寺:一点青螺白浪中，全依水府与天通。晴江万里云飞尽，鳌背参差日气红。
冬夜寓怀寄王翰林（一作翰林王补阙）:满地霜芜叶下枝，几回吟断四愁诗。汉家若欲论封禅，须及相如未病时。
醉中赠符载:白社会中尝共醉，青云路上未相逢。时人莫小池中水，浅处无妨有卧龙。
龙门看花:无叶无枝不见空，连天扑地径才通。山莺惊起酒醒处，火焰烧人雪喷风。
陪留守韩仆射巡内至上阳宫感兴二首:翠辇西归七十春，玉堂珠缀俨埃尘。武皇弓剑埋何处，泣问上阳宫里人。愁云漠漠草离离，太乙句陈处处疑。薄暮毁垣春雨里，残花犹发万年枝。
登玉钩亭奉献淮南李相公:西南城上高高处，望月分明似玉钩。朱槛入云看鸟灭，绿杨如荠绕江流。定知有客嫌陈榻，从此无人上庾楼。今日卷帘天气好，不劳骑马看扬州。
南阳道中作:东风雨洗顺阳川，蜀锦花开绿草田。彩雉斗时频驻马，酒旗翻处亦留钱。新晴日照山头雪，薄暮人争渡口船。早晚到家春欲尽，今年寒食月初圆。
哭吕衡州八郎中:今朝血泪问苍苍，不分先悲旅馆丧。人送剑来归陇上，雁飞书去叫衡阳。还家路远儿童小，埋玉泉深昼夜长。望尽素车秋草外，欲将身赎返魂香。
赠阿史那都尉:较猎燕山经几春，雕弓白羽不离身。年来马上浑无力，望见飞鸿指似人。
陕府宾堂览房杜二公仁寿年中题纪手迹:仁寿元和二百年，濛笼水墨淡如烟。当时憔悴题名日，汉祖龙潜未上天。
早春送宇文十归吴:春迟不省似今年，二月无花雪满天。村店闭门何处宿，夜深遥唤渡江船。
经窦车骑故城:荒陂古堞欲千年，名振图书剑在泉。今日诸孙拜坟树，愧无文字续燕然。
赠王氏小儿:竹林会里偏怜小，淮水清时最觉贤。莫倚儿童轻岁月，丈人曾共尔同年。
唐州东途作:绿林兵起结愁云，白羽飞书未解纷。天子欲开三面网，莫将弓箭射官军。
新罗进白鹰:御马新骑禁苑秋，白鹰来自海东头。汉皇无事须游猎，雪乱争飞锦臂鞲。
秋夕:护霜云映月朦胧，乌鹊争飞井上桐。夜半酒醒人不觉，满池荷叶动秋风。
襄阳寒食寄宇文籍:烟水初销见万家，东风吹柳万条斜。大堤欲上谁相伴，马踏春泥半是花。
奉使蓟门:自从身属富人侯，蝉噪槐花已四秋。今日一茎新白发，懒骑官马到幽州。
送刘禹锡:十年憔悴武陵溪，鹤病深林玉在泥。今日太行平似砥，九霄初倚入云梯。
送元稹西归:南州风土滞龙媒，黄纸初飞敕字来。二月曲江连旧宅，阿婆情熟牡丹开。
过骊山:翠辇红旌去不回，苍苍宫树锁青苔。有人说得当时事，曾见长生玉殿开。
洛中即事:高梧叶尽鸟巢空，洛水潺湲夕照中。寂寂天桥车马绝，寒鸦飞入上阳宫。
寻道者所隐不遇（一作于鹄诗，题作访隐者不遇）:篱外涓涓涧水流，槿花半点夕阳收。欲题名字知相访，又恐芭蕉不奈秋。
寄南游兄弟:书来未报几时还，知在三湘五岭间。独立衡门秋水阔，寒鸦飞去日衔山。
宫人斜:离宫路远北原斜，生死恩深不到家。云雨今归何处去，黄鹂飞上野棠花。
代邻叟:年来七十罢耕桑，就暖支羸强下床。满眼儿孙身外事，闲梳白发对残阳。
新营别墅寄家兄:懒性如今成野人，行藏由兴不由身。莫惊此度归来晚，买得西山正值春。
南游感兴:伤心欲问前朝事，惟见江流去不回。日暮东风春草绿，鹧鸪飞上越王台。
题剑津:风前推折千年剑，岩下澄空万古潭。双剑变成龙化去，两溪相并水归南。
放鱼（武昌作）:金钱赎得免刀痕，闻道禽鱼亦感恩。好去长江千万里，不须辛苦上龙门。
永宁小园寄接近校书（一作羊士谔诗）:故里心期奈别何，手栽芳树忆庭柯。东皋黍熟君应醉，梨叶初红白露多。
从军别家:自笑儒生著战袍，书斋壁上挂弓刀。如今便是征人妇，好织回文寄窦滔。
悼妓东东:芳菲美艳不禁风，未到春残已坠红。惟有侧轮车上铎，耳边长似叫东东。
登越王楼见乔公诗偶题:云架重楼出郡城，虹梁雅韵仲宣情。越王空置千年迹，丞相兼扬万古名。过鸟时时冲客会，闲风往往弄江声。谬将蹇步寻高躅，鱼目骊珠岂继明。
酬窦大闲居见寄:来自三湘到五溪，青枫无树不猿啼。名惭竹使宦情少，路隔桃源归思迷。鵩鸟赋成知性命，鲤鱼书至恨暌携。烦君强著潘年比，骑省风流讵可齐。
送妓人出家:尽出花钿与四邻，云鬟剪落厌残春。暂惊风烛难留世，便是莲花不染身。贝叶欲翻迷锦字，梵声初学误梁尘。从今艳色归空后，湘浦应无解珮人。
宿北乐馆:欲眠不眠夜深浅，越鸟一声空山远。庭木萧萧落叶时，溪声雨声听不辨。溪流潺潺雨习习，灯影山光满窗入。栋里不知浑是云，晓来但觉衣裳湿。
送李司直归浙东幕兼寄鲍将军（一作朱湾诗）:翩翩书记早曾闻，二十年来愿见君。今日相逢悲白发，同时几许在青云。人从北固山边去，水到西陵渡口分。会作王门曳裾客，为余前谢鲍将军。
望中有怀:龙向洞中衔雨出，鸟从花里带香飞。白云断处见明月，黄叶落时闻捣衣。
题虎丘山西寺:王氏家山昔在兹，陆机为赋陆云诗。青莲香匝东西宇，日月与僧无尽时。
吴兴送梁补阙归朝赋得荻花:柳家汀洲孟冬月，云寒水清荻花发。一枝持赠朝天人，愿比蓬莱殿前雪。
送车参军江陵（一作送韦参军，一作释清江诗）:槐花落尽柳阴清，萧索凉天楚客情。海上旧山无的信，东门归路不堪行。身随幻境劳多事，迹学禅心厌有名。公子道存知不弃，欲依刘表住南荆。
游清溪兰若（兼隐者旧居）:西看叠嶂几千重，秀色孤标此一峰。丹灶久闲荒宿草，碧潭深处有潜龙。灵仙已去空岩室，到客唯闻古寺钟。远对白云幽隐在，年年不离旧杉松。
赠史开府:南天胡马独悲嘶，白首相逢话鼓鼙。野战频年沙朔外，旌竿高与雪峰齐。扁舟远泛轻全楚，落日愁看旧紫泥。早晚瑶阶归伏奏，独能画地取关西。
登楼望月寄凤翔李少尹:陌上凉风槐叶凋，夕阳清露湿寒条。登楼望月楚山迥，月到南楼山独遥。心送情人趋凤阙，目随阳雁极烟霄。轩辕不重无名客，此地还能访寂寥。
和汴州李相公勉人日喜春:年来日日春光好，今日春光好更新。独献菜羹怜应节，遍传金胜喜逢人。烟添柳色看犹浅，鸟踏梅花落已频。东閤此时闻一曲，翻令和者不胜春。
奉酬卢端公饮后赠诸公见示之作:佐幕临戎旌旆间，五营无事万家闲。风吹杨柳渐拂地，日映楼台欲下山。绮席昼开留上客，朱门半掩拟重关。当时不敢辞先醉，误逐群公倒载还。
赠司空拾遗:侍臣何事辞云陛，江上弹冠见雪花。望阙未承丹凤诏，开门空对楚人家。陈琳草奏才还在，王粲登楼兴不赊。高馆更容尘外客，仍令归去待琼华。
越溪村居:年来桡客寄禅扉，多话贫居在翠微。黄雀数声催柳变，清溪一路踏花归。空林野寺经过少，落日深山伴侣稀。负米到家春未尽，风萝闲扫钓鱼矶。
赠韩道士（一作张佖诗）:日暮秋风吹野花，上清归客意无涯。桃源寂寂烟霞闭，天路悠悠星汉斜。还似世人生白发，定知仙骨变黄芽。东城南陌频相见，应是壶中别有家。
寄万德躬故居:日暮山风吹女萝，故人舟楫定如何。吕仙祠下寒砧急，帝子阁前秋水多。闽海风尘鸣戍鼓，江湖烟雨暗渔蓑。何时醉把黄花酒，听尔南征长短歌。
寄司空曙:细雨柴门生远愁，向来诗句若为酬。林花落处频中酒，海燕飞时独倚楼。北郭晚晴山更远，南塘春尽水争流。可能相别还相忆，莫遣杨花笑白头。
过故人陈羽山居:向来携酒共追攀，此日看云独未还。不见山中人半载，依然松下屋三间。峰攒仙境丹霞上，水绕渔矶绿玉湾。却望夏洋怀二妙，满崖霜树晓斑斑。
吊畅当:万里江南一布衣，早将佳句动京畿。徒闻子敬遗琴在，不见相如驷马归。朔雪恐迷新冢草，秋风愁老故山薇。玉堂知己能铭述，犹得精魂慰所依。
寄刘禹锡:谢相园西石径斜，知君习隐暂为家。有时出郭行芳草，长日临池看落花。春去能忘诗共赋，客来应是酒频赊。五年不见西山色，怅望浮云隐落霞。
寄孟郊:乱馀城郭怕经过，到处闲门长薜萝。用世空悲闻道浅，入山偏喜识僧多。醉归花径云生履，樵罢松岩雪满蓑。石上幽期春又暮，何时载酒听高歌。
赠徐山人:乱馀山水半凋残，江上逢君春正阑。针自指南天窅窅，星犹拱北夜漫漫。汉陵帝子黄金碗，晋代神仙白玉棺。回首风尘千里外，故园烟雨五峰寒。
过贾谊旧居:楚乡卑湿叹殊方，鵩赋人非宅已荒。谩有长书忧汉室，空将哀些吊沅湘。雨馀古井生秋草，叶尽疏林见夕阳。过客不须频太息，咸阳宫殿亦凄凉。
宫词:紫禁迢迢宫漏鸣，夜深无语独含情。春风鸾镜愁中影，明月羊车梦里声。尘暗玉阶綦迹断，香飘金屋篆烟清。贞心一任蛾眉妒，买赋何须问马卿。
汉宫人入道:萧萧白发出宫门，羽服星冠道意存。霄汉九重辞凤阙，云山何处访桃源。瑶池醉月劳仙梦，玉辇乘春却帝恩。回首吹箫天上伴，上阳花落共谁言。
二灵寺守岁:守岁山房迥绝缘，灯光香灺共萧然。无人更献椒花颂，有客同参柏子禅。已悟化城非乐界，不知今夕是何年。忧心悄悄浑忘寐，坐待扶桑日丽天。
哭朱放:几年湖海挹馀芳，岂料兰摧一夜霜。人世空传名耿耿，泉台杳隔路茫茫。碧窗月落琴声断，华表云深鹤梦长。最是不堪回首处，九泉烟冷树苍苍。
酬盩厔耿少府湋见寄:方丈萧萧落叶中，暮天深巷起悲风。流年不尽人自老，外事无端心已空。家近小山当海畔，身留环卫荫墙东。遥闻相访频逢雪，一醉寒宵谁与同。
赠慧上人:仙槎江口槎溪寺，几度停舟访未能。自恨频年为远客，喜从异郡识高僧。云霞色酽禅房衲，星月光涵古殿灯。何日却飞真锡返，故人丘木翳寒藤。
夏日登鹤岩偶成:天风吹我上层冈，露洒长松六月凉。愿借老僧双白鹤，碧云深处共翱翔。
题净居寺:玉壶山下云居寺，六百年来选佛场。满地白云关不住，石泉流出落花香。
昭君词:汉家宫阙梦中归，几度毡房泪湿衣。惆怅不如边雁影，秋风犹得向南飞。
织女词:凤梭停织鹊无音，梦忆仙郎夜夜心。难得相逢容易别，银河争似妾愁深。
塞上曲二首:军门频纳受降书，一剑横行万里馀。汉祖谩夸娄敬策，却将公主嫁单于。汉家旌帜满阴山，不遣胡儿匹马还。愿得此身长报国，何须生入玉门关。
闺怨:看花无语泪如倾，多少春风怨别情。不识玉门关外路，梦中昨夜到边城。
春怨:金鸭香消欲断魂，梨花春雨掩重门。欲知别后相思意，回看罗衣积泪痕。
旅次寄湖南张郎中:闭门茅底偶为邻，北阮那怜南阮贫。却是梅花无世态，隔墙分送一枝春。
题友人山居:四郭青山处处同，客怀无计答秋风。数家茅屋清溪上，千树蝉声落日中。
别郑谷:朝阳斋前桃李树，手栽清荫接比邻。明年此地看花发，愁向东风忆故人。
赠鹤林上人:日日涧边寻茯芩，岩扉常掩凤山青。归来挂衲高林下，自剪芭蕉写佛经。
题稚川山水:松下茅亭五月凉，汀沙云树晚苍苍。行人无限秋风思，隔水青山似故乡。
过柳溪道院:溪上谁家掩竹扉，鸟啼浑似惜春晖。日斜深巷无人迹，时见梨花片片飞。
荔枝:红颗真珠诚可爱，白须太守亦何痴。十年结子知谁在，自向中庭种荔枝。
忆原上人:一两棕鞋八尺藤，广陵行遍又金陵。不知竹雨竹风夜，吟对秋山那寺灯。
闲思:伯劳东去鹤西还，云总无心亦度山。何似严陵滩上客，一竿长伴白鸥闲。
兰溪棹歌:凉月如眉挂柳湾，越中山色镜中看。兰溪三日桃花雨，半夜鲤鱼来上滩。
苏溪亭:苏溪亭上草漫漫，谁倚东风十二阑。燕子不归春事晚，一汀烟雨杏花寒。
敬酬陆山人二首:党议连诛不可闻，直臣高士去纷纷。当时漏夺无人问，出宰东阳笑杀君。由来海畔逐樵渔，奉诏因乘使者车。却掌山中子男印，自看犹是旧潜夫。
答崔法曹赋四雪:楚僧蹑雪来招隐，先访高人积雪中。已别剡溪逢雪去，雪山修道与师同。
送独孤cl还京:举家相逐还乡去，不向秋风怨别时。湖水两重山万里，定知行尽到京师。
临流送顾东阳:海上独归惭不及，邑中遗爱定无双。兰桡起唱逐流去，却恨山溪通外江。
行营送马侍御:万里羽书来未绝，五关烽火昼仍传。故人多病尽归去，唯有刘桢不得眠。
送秦系:五都来往无旧业，一代公卿尽故人。不肯低头受羁束，远师溪上拂缨尘。
送裴判官回湖南:莫怕南风且尽欢，湘山多雨夏中寒。送君万里不觉远，此地曾为心铁官。
再巡道永留别:鬓下初惊白发时，更逢离别助秋悲。从今不学四方事，已共家人海上期。
别崔法曹:欲作别离西入秦，芝田枣径往来频。东湖此夕更留醉，逢著庐山学道人。
送萧二:拟向田间老此身，寒郊怨别甚於春。又闻故里朋游尽，到日知逢何处人。
湘川野望:怀王独与佞人谋，闻道忠臣入乱流。今日登高望不见，楚云湘水各悠悠。
将至道州寄李使君:九疑深路绕山回，木落天清猿昼哀。犹隔箫韶一峰在，遥传五马向东来。
与虞沔州谒藏真上人:故侯将我到山中，更上西峰见远公。共问置心何处好，主人挥手指虚空。
题招隐寺:昨日临川谢病还，求田问舍独相关。宋时有井如今在，却种胡麻不买山。
过珥渎单老（一作宅）:毫末成围海变田，单家依旧住溪边。比来已向人间老，今日相过却少年。
族兄各年八十馀见招游洞:鹤发婆娑乡里亲，相邀共看往年春。拟将儿女归来住，且是茅山见老人。
登高回乘月寻僧:插鬓茱萸来未尽，共随明月下沙堆。高缁寂寂不相问，醉客无端入定来。
赠殷亮:日日河边见水流，伤春未已复悲秋。山中旧宅无人住，来往风尘共白头。
夜发袁江寄李颍川刘侍御:半夜回舟入楚乡，月明山水共苍苍。孤猿更叫秋风里，不是愁人亦断肠。
对酒示申屠学士:三重江水万重山，山里春风度日闲。且向白云求一醉，莫教愁梦到乡关。
对月答袁明府:山下孤城月上迟，相留一醉本无期。明年此夕游何处，纵有清光知对谁。
送前上饶严明府摄玉山:家在故林吴楚间，冰为溪水玉为山。更将旧政化邻邑，遥见逋人相逐还。
听歌回马上赠崔法曹:秋风里许杏花开，杏树傍边醉客来。共待夜深听一曲，醒人骑马断肠回。
酬骆侍御答诗:风传画阁空知晓，雨湿江城不见春。堆案绕床君莫怪，已经愁思古时人。
送孙直游郴州:孤舟上水过湘沅，桂岭南枝花正繁。行客自知心有托，不闻惊浪与啼猿。
麓山寺会送尹秀才:湖上逢君亦不闲，暂将离别到深山。飘蓬惊鸟那自定，强欲相留云树间。
送董颋:霜雁群飞下楚田，羁人掩泪望秦天。君行江海无定所，别后相思何处边。
别张员外:木叶纷纷湘水滨，此中何事往频频。临风自笑归时晚，更送浮云逐故人。
送张评事:城郭喧喧争送远，危梁袅袅渡东津。杨花展转引征骑，莫怪山中多看人。
送吕少府:共醉流芳独归去，故园高士日相亲。深山古路无杨柳，折取桐花寄远人。
送人游岭南:少别华阳万里游，近南风景不曾秋。红芳绿笋是行路，纵有啼猿听却幽。
妻亡后别妻弟:杨柳青青满路垂，赠行惟折古松枝。停舟一对湘江哭，哭罢无言君自知。
和崔法曹建溪闻猿:曾向巫山峡里行，羁猿一叫一回惊。闻道建溪肠欲断，的知断著第三声。
湘南即事:卢橘花开枫叶衰，出门何处望京师。沅湘日夜东流去，不为愁人住少时。
代书寄京洛旧游:今年十月温风起，湘水悠悠生白蘋。欲寄远书还不敢，却愁惊动故乡人。
蕲州行营作:蕲水城西向北看，桃花落尽柳花残。朱旗半卷山川小，白马连嘶草树寒。
题武当逸禅师兰若:我身本似远行客，况是乱时多病身。经山涉水向何处，羞见竹林禅定人。
谷城逢杨评事:远自五陵独窜身，筑阳山中归路新。横流夜长不得渡，驻马荒亭逢故人。
听韩使君美人歌:仙人此夜忽凌波，更唱瑶台一遍歌。嫁与将军天上住，人间可得再相过。
精舍对雨:空门寂寂澹吾身，溪雨微微洗客尘。卧向白云晴未尽，任他黄鸟醉芳春。
宿灌阳滩:十月江边芦叶飞，灌阳滩冷上舟迟。今朝未遇高风便，还与沙鸥宿水湄。
少女生日感怀:五逢晬日今方见，置尔怀中自惘然。乍喜老身辞远役，翻悲一笑隔重泉。欲教针线娇难解，暂弄琴书性已便。还有蔡家残史籍，可能分与外人传。
小雪:花雪随风不厌看，更多还肯失林峦。愁人正在书窗下，一片飞来一片寒。
别佳人（一作崔涯诗）:垄上流泉垄下分，断肠呜咽不堪闻。嫦娥一入月中去，巫峡千秋空白云。
酬白乐天刘梦得（一作尹河南酬乐天梦得）:共称洛邑难其选，何幸天书用不才。遥约和风新草木，且令新雪静尘埃。临岐有愧倾三省，别酌无辞醉百杯。明岁杏园花下集，须知春色自东来。
秋暮登北楼:秋满空山悲客心，山楼晴望散幽襟。一川红树迎霜老，数曲清溪绕寺深。寒气急催遥塞雁，夕风高送远城砧。三年海上音书绝，乡国萧条惟梦寻。
送邓州崔长史:出山车骑次诸侯，坐领图书见督邮。绕郭桑麻通淅口，满川风景接襄州。高城鸟过方催夜，废垒蝉鸣不待秋。闻说元规偏爱月，知君长得伴登楼。
送申屠正字往湖南迎亲兼谒赵和州…并戏简前历阳李明府:晓月朣朦映水关，水边因到历阳山。千艘财货朱桥下，一曲闾阎青荻间。坦腹定逢潘令醉，上楼应伴庾公闲。欢馀若问南行计，知念天涯负米还。
送李尚书郎君昆季侍从归觐滑州:凤雏联翼美王孙，彩服戎装拟塞垣。金鼎对筵调野膳，玉鞭齐骑引行轩。冰河一曲旌旗满，墨诏千封雨露繁。更说务农将罢战，敢持歌颂庆晨昏。
途中遇雨马上口号留别张刘二端公:阴雷慢转野云长，骏马双嘶爱雨凉。应念龙钟在泥滓，欲摧肝胆事王章。
无题:耻将名利托交亲，只向尊前乐此身。才大不应成滞客，时危且喜是闲人。高歌犹爱思归引，醉语惟夸漉酒巾。□□□□□□□，岂能偏遣老风尘。
题念济寺:灵空闻偈夜清净，雨里花枝朝暮开。故友九泉留语别，逐臣千里寄书来。
河口逢江州朱道士因听琴:庐山道士夜携琴，映月相逢辨语音。引坐霜中弹一弄，满船商客有归心。
中书舍人李座上送颍阳徐少府:颍阳春色似河阳，一望繁花一县香。今日送官君最恨，可怜才子白须长。
赴虢州留别故人:世故相逢各未闲，百年多在别离间。昨夜秋风今夜雨，不知何处入空山。
冬夜赠别友人:愁听千家流水声，相思独向月中行。侵阶暗草秋霜重，遍郭寒山夜月明。连年客舍唯多病，数亩田园又废耕。更送乘轺归上国，应怜贡禹未成名。
送崔邠拾遗:皎洁无瑕清玉壶，晓乘华幰向天衢。石建每闻宗谨孝，刘歆不敢衒师儒。谏修郊庙开宸虑，议按休征浅瑞图。今日攀车复何者，辕门垂白一愚夫。
送畅当还旧山:常逢明月马尘间，是夜照君归处山。山中松桂花尽发，头白属君如等闲。
斅颜鲁公送挺赟归翠微寺:挺赟惠学该儒释，袖有颜徐真草迹。一斋三请纪行诗，诮我垂鞭弄鸣镝。寺悬金榜半山隅，石路荒凉松树枯。虎迹印雪大如斗，闰月暮天过得无。
送信州姚使君:朱幡徐转候群官，猿鸟无声郡宇宽。楚国上腴收赋重，汉家良牧得人难。铜铅满穴山能富，鸿雁连群地亦寒。几日政声闻户外，九江行旅得相欢。
送史兵曹判官赴楼烦:渥洼龙种散云时，千里繁花乍别离。中有重臣承霈泽，外无轻虏犯旌旗。山川自与郊坰合，帐幕时因水草移。敢谢亲贤得琼玉，仲宣能赋亦能诗。
送昙延法师讲罢赴上都:金缕袈裟国大师，能销坏宅火烧时。复来拥膝说无住，知向人天何处期。
送静居法师:五色香幢重复重，宝舆升座发神钟。薝卜名花飘不断，醍醐法味洒何浓。九天论道当宸眷，七祖传心合圣踪。愿比灵山前世别，多生还得此相逢。
将赴京留献令公:沙鹤惊鸣野雨收，大河风物飒然秋。力微恩重谅难报，不是行人不解愁。
酬赵少尹戏示诸侄元阳等因以见赠:八龙三虎俨成行，琼树花开鹤翼张。且请同观舞鸲鹆，何须竟哂食槟榔。归时每爱怀朱橘，戏处常闻佩紫囊。谬入阮家逢庆乐，竹林因得奉壶觞。
和王员外冬夜寓直:高步长裾锦帐郎，居然自是汉贤良。潘岳叙年因鬓发，扬雄托谏在文章。九天韶乐飘寒月，万户香尘裛晓霜。坐见重门俨朝骑，可怜云路独翱翔。
酬金部王郎中省中春日见寄:南宫树色晓森森，虽有春光未有阴。鹤侣正疑芳景引，玉人那为簿书沈。山含瑞气偏当日，莺逐轻风不在林。更有阮郎迷路处，万株红树一溪深。
和陈翃郎中拜本府少尹兼侍御史献上侍中因呈同院诸公:金印垂鞍白马肥，不同疏广老方归。三千士里文章伯，四十年来锦绣衣。节比青松当涧直，心随黄雀绕檐飞。乡中贺者唯争路，不识传呼獬豸威。
和崔侍郎游万固寺:闻说中方高树林，曙华先照啭春禽。风云才子冶游思，蒲柳老人惆怅心。石路青苔花漫漫，雪檐垂溜玉森森。贺君此去君方至，河水东流西日沉。
和裴延龄尚书寄题果州谢舍人仙居:飘然去谒八仙翁，自地从天香满空。紫盖迥标双鹤上，语音犹在五云中。青溪不接渔樵路，丹井唯传草木风。歌此因思捧金液，露盘长庆汉皇宫。
酬崔侍御早秋卧病书情见寄时君亦抱疾在假中:掷地金声信有之，莹然冰玉见清词。元凯癖成官始贵，相如渴甚貌逾衰。荒园每觉虫鸣早，华馆常闻客散迟。寂寞罢琴风满树，几多黄叶落蛛丝。
酬灵澈上人（一和口号戏赠灵澈上人时奉事入城）:军人奉役本无期，落叶花开总不知。走马城中头雪白，若为将面见汤师。
雨中酬友人:看山独行归竹院，水绕前阶草生遍。空林细雨暗无声，唯有愁心两相见。
哭司农苗主簿:原头殡御绕新茔，原下行人望哭声。更想秋山连古木，唯应石上见君名。
得耿湋司法书因叙长安故友零落兵部…郑仓曹畅参军昆季:鬓似衰蓬心似灰，惊悲相集老相催。故友九泉留语别，逐臣千里寄书来。尘容带病何堪问，泪眼逢秋不喜开。幸接野居宜屣步，冀君清夜一申哀。
逢病军人:行多有病住无粮，万里还乡未到乡。蓬鬓哀吟古城下，不堪秋气入金疮。
村南逢病叟:双膝过颐顶在肩，四邻知姓不知年。卧驱鸟雀惜禾黍，犹恐诸孙无社钱。
古艳诗:残妆色浅髻鬟开，笑映朱帘觑客来。推醉唯知弄花钿，潘郎不敢使人催。自拈裙带结同心，暖处偏知香气深。爱捉狂夫问闲事，不知歌舞用黄金。
早春归盩厔旧居却寄耿拾遗湋李校书端:野日初晴麦垄分，竹园相接鹿成群。几家废井生青草，一树繁花傍古坟。引水忽惊冰满涧，向田空见石和云。可怜荒岁青山下，惟有松枝好寄君。
苦雨闻包谏议欲见访戏赠:草气厨烟咽不开，绕床连壁尽生苔。常时多病因多雨，那敢烦君车马来。
春日忆司空文明:桃李风多日欲阴，百劳飞处落花深。贫居静久难逢信，知隔春山不可寻。
洛阳早春忆吉中孚校书、司空曙主簿因寄清江上人:值迥逢高驻马频，雪晴闲看洛阳春。莺声报远同芳信，柳色邀欢似故人。酒貌昔将花共艳，鬓毛今与草争新。年来百事皆无绪，唯与汤师结净因。
偶逢姚校书凭附书达河南郄推官因以戏赠:寄书常切到常迟，今日凭君君莫辞。若问玉人殊易识，莲花府里最清羸。
晚次新丰北野老家书事呈赠韩质明府:机鸣舂响日暾暾，鸡犬相和汉古村。数派清泉黄菊盛，一林寒露紫梨繁。衰翁正席矜新社，稚子齐襟读古论。共说年来但无事，不知何者是君恩。
驿中望山戏赠渭南陆贽主簿:官微多惧事多同，拙性偏无主驿功。山在门前登不得，鬓毛衰尽路尘中。
赠韩山人:见君何事不惭颜，白发生来未到山。更叹无家又无药，往来唯在酒徒间。
浑赞善东斋戏赠陈归:长裾珠履飒轻尘，闲以琴书列上宾。公子无雠可邀请，侯嬴此坐是何人。
春日卧病示赵季黄（时陷在贼中）:病中饶泪眼常昏，闻说花开亦闭门。语少渐知琴思苦，卧多唯觉鸟声喧。黄埃满市图书贱，黑雾连山虎豹尊。今日支离顾形影，向君凡在几重恩。
玩春因寄冯卫二补阙戏呈李益（时君与李新除侍御史）:掖垣春色自天来，红药当阶次第开。萱草丛丛尔何物，等闲穿破绿莓苔。
秋中过独孤郊居（即公主子）:开园过水到郊居，共引家童拾野蔬。高树夕阳连古巷，菊花梨叶满荒渠。秋山近处行过寺，夜雨寒时起读书。帝里诸亲别来久，岂知王粲爱樵渔。
春日题杜叟山下别业:白鸟群飞山半晴，渚田相接有泉声。园中晓露青丛合，桥上春风绿野明。云影断来峰影出，林花落尽草花生。今朝醉舞同君乐，始信幽人不爱荣。
出山逢耿湋:云雪离披山万里，别来曾住最高峰。暂到人间归不得，长安陌上又相逢。
题贾山人园林:竹影朦胧松影长，素琴清簟好风凉。连春诗会烟花满，半夜酒醒兰蕙香。五字每将称玉友，一尊曾不顾金囊。长沙流谪君非远，莫遣英名负洛阳。
重同畅当奘公院闻琴:误以音声祈远公，请将徽轸付秋风。漾漾硖流吹不尽，月华如在白波中。
九日奉陪侍郎登白楼:碧霄孤鹤发清音，上宰因添望阙心。睥睨三层连步障，茱萸一朵映华簪。红霞似绮河如带，白露团珠菊散金。此日所从何所问，俨然冠剑拥成林。
春日喜雨奉和马侍中宴白楼:鹳鹤相呼绿野宽，鼎臣闲倚玉栏干。洪河拥沫流仍急，苍岭和云色更寒。艳艳风光呈瑞岁，泠泠歌颂振雕盘。今朝醉舞共乡老，不觉倾欹獬豸冠。
过玉真公主影殿:夕照临窗起暗尘，青松绕殿不知春。君看白发诵经者，半是宫中歌舞人。
题嘉祥殿南溪印禅师壁画影堂:双屐参差锡杖斜，衲衣交膝对天花。瞻容悟问修持劫，似指前溪无数沙。
题伯夷庙:中条山下黄礓石，垒作夷齐庙里神。落叶满阶尘满座，不知浇酒为何人。
华清宫:汉家天子好经过，白日青山宫殿多。见说只今生草处，禁泉荒石已相和。水气朦胧满画梁，一回开殿满山香。宫娃几许经歌舞，白首翻令忆建章。
题天华观:峰嶂徘徊霞景新，一潭寒水绝纤鳞。朱字灵书千万轴，苍髯道士两三人。芝童解说壶中事，玉管能留天上春。眼见仙丹求不得，汉家簪绂在羸身。
宿石瓮寺:殿有寒灯草有萤，千林万壑寂无声。烟凝积水龙蛇蛰，露湿空山星汉明。昏霭雾中悲世界，曙霞光里见王城。回瞻相好因垂泪，苦海波涛何日平。
题悟真寺:万峰交掩一峰开，晓色常从天上来。似到西方诸佛国，莲花影里数楼台。
同王员外雨后登开元寺南楼因寄西岩警上人:过雨开楼看晚虹，白云相逐水相通。寒蝉噪暮野无日，古树伤秋天有风。数穗远烟凝垄上，一枝繁果忆山中。何言暂别东林友，惆怅人间事不同。
同赵进马元阳春日登长春宫古城望河中因寄郑损仓曹:城头春霭晓濛濛，指望关桥满袖风。云骑闲嘶宫柳外，玉人愁立草花中。钟分寺路山光绿，河绕军州日气红。迹忝已成方恋赏，此时离恨与君同。
春日登楼有怀:花正浓时人正愁，逢花却欲替花羞。年来笑伴皆归去，今日晴明独上楼。
长安春望:东风吹雨过青山，却望千门草色闲。家在梦中何日到，春生江上几人还。川原缭绕浮云外，宫阙参差落照间。谁念为儒逢世难，独将衰鬓客秦关。
过仙游寺:上方下方雪中路，白云流水如闲步。数峰行尽犹未归，寂寞经声竹阴暮。
同路郎中韩侍御春日题野寺:寺前山远古陂宽，寺里人稀春草寒。何事最堪悲色相，折花将与老僧看。
山中一绝:饥食松花渴饮泉，偶从山后到山前。阳坡软草厚如织，因与鹿麛相伴眠。
河中府崇福寺看花:闻道山花如火红，平明登寺已经风。老僧无见亦无说，应与看人心不同。
小鱼咏寄泾州杨侍郎:莲花影里暂相离，才出浮萍值罟师。上得龙门还失浪，九江何处是归期。
贼中与严越卿曲江看花:红枝欲折紫枝殷，隔水连宫不用攀。会待长风吹落尽，始能开眼向青山。
焦篱店醉题（时看弄邵翁伯）:洛下渠头百卉新，满筵歌笑独伤春。何须更弄邵翁伯，即我此身如此人。
陈翃中丞东斋赋白玉簪:美矣新成太华峰，翠莲枝折叶重重。松阴满涧闲飞鹤，潭影通云暗上龙。漠漠水香风颇馥，涓涓乳溜味何浓。因声远报浮丘子，不奏登封时不容。
新茶咏寄上西川相公二十三舅大夫二十舅:三献蓬莱始一尝，日调金鼎阅芳香。贮之玉合才半饼，寄与阿连题数行。
晚次鄂州（至德中作）:云开远见汉阳城，犹是孤帆一日程。估客昼眠知浪静，舟人夜语觉潮生。三湘衰鬓逢秋色，万里归心对月明。旧业已随征战尽，更堪江上鼓鼙声。
夜投丰德寺谒海上人（一作李端诗）:半夜中峰有磬声，偶逢樵者问山名。上方月晓闻僧语，下路林疏见客行。野鹤巢边松最老，毒龙潜处水偏清。愿得远公知姓字，焚香洗钵过浮生。
渡浙江:前船后船未相及，五两头平北风急。飞沙卷地日色昏，一半征帆浪花湿。
酬李端公野寺病居见寄:野寺钟昏山正阴，乱藤高竹水声深。田夫就饷还依草，野雉惊飞不过林。斋沐暂思同静室，清羸已觉助禅心。寂寞日长谁问疾，料君惟取古方寻。
赠别李纷:头白乘驴悬布囊，一回言别泪千行。儿孙满眼无归处，唯到尊前似故乡。
宿定陵寺（寺在陵内）:古塔荒台出禁墙，磬声初尽漏声长。云生紫殿幡花湿，月照青山松柏香。禅室夜闻风过竹，奠筵朝启露沾裳。谁悟威灵同寂灭，更堪砧杵发昭阳。
送李缃:旧国仍连五将营，儒衣何处谒公卿。波翻远水蒹葭动，路入寒村机杼鸣。嵇康书论多归兴，谢氏家风有学名。为问西来雨中客，空山几处是前程。
送内弟韦宗仁归信州觐省:常嗟外族弟兄稀，转觉心孤是送归。醉掩壶觞人有泪，梦惊波浪日无辉。烹鱼绿岸烟浮草，摘橘青溪露湿衣。闻说江楼长卷幔，几回风起望胡威。
长安疾后首秋夜即事（一作陈羽诗）:九重深锁禁城秋，月过南宫渐映楼。紫陌夜深槐露滴，碧空云尽火星流。清风刻漏传三殿，甲第歌钟乐五侯。楚客病来乡思苦，寂寥灯下不胜愁。
送崔琦赴宣州幕:五马临流待幕宾，羡君谈笑出风尘。身闲就养宁辞远，世难移家莫厌贫。天际晓山三峡路，津头腊市九江人。何处遥知最惆怅，满湖青草雁声春。
送杨皞东归:登楼掩泣话归期，楚树荆云发远思。日里扬帆闻戍鼓，舟中酹酒见山祠。西江风浪何时尽，北客音书欲寄谁。若说湓城杨司马，知君望国有新诗。
至德中途中书事却寄李僴:乱离无处不伤情，况复看碑对古城。路绕寒山人独去，月临秋水雁空惊。颜衰重喜归乡国，身贱多惭问姓名。今日主人还共醉，应怜世故一儒生。
奉和太常王卿酬中书李舍人中书寓直春夜对月见寄:露如轻雨月如霜，不见星河见雁行。虚晕入池波自泛，满轮当苑桂多香。春台几望黄龙阙，云路宁分白玉郎。是夜巴歌应金石，岂殊萤影对清光。
酬包佶郎中览拙卷后见寄:令伯支离晚读书，岂知词赋称相如。枉逢花木无新思，拙就溪潭损旧居。禁路看山歌自缓，云司玩月漏应疏。沉忧敢望金门召，空愧巴歈并子虚。
送史寀滑州谒贾仆射:朱门洞启俨行车，金鐍装囊半是书。君向东州问徐胤，羊公何事灭吹鱼。
寒食:孤客飘飘岁载华，况逢寒食倍思家。莺啼远墅多从柳，人哭荒坟亦有花。浊水秦渠通渭急，黄埃京洛上原斜。驱车西近长安好，宫观参差半隐霞。
裴给事宅白牡丹（一作裴潾诗）:长安豪贵惜春残，争玩街西紫牡丹。别有玉盘承露冷，无人起就月中看。
送韦判官得雨中山:前峰后岭碧濛濛，草拥惊泉树带风。人语马嘶听不得，更堪长路在云中。
山店（一作王建诗）:登登山路行时尽，决决溪泉到处闻。风动叶声山犬吠，一家松火隔秋云。
题慈恩寺塔:十层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨濛濛。
归桐庐旧居寄严长史:昨辞夫子棹归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。
天台道中示同行:八重岩崿叠晴空，九色烟霞绕洞宫。仙道多因迷路得，莫将心事问樵翁。
忆游天台寄道流:忆昨天台到赤城，几朝仙籁耳中生。云龙出水风声急，海鹤鸣皋日色清。石笋半山移步险，桂花当涧拂衣轻。今来尽是人间梦，刘阮茫茫何处行。
及第后赠试官:公子求贤未识真，欲将毛遂比常伦。当时不及三千客，今日何如十九人。
清明日登城春望寄大夫使君:春城闲望爱晴天，何处风光不眼前。寒食花开千树雪，清明日出万家烟。兴来促席唯同舍，醉后狂歌尽少年。闻说莺啼却惆怅，诗成不见谢临川。
成德乐:赵女乘春上画楼，一声歌发满城秋。无端更唱关山曲，不是征人亦泪流。
赠龙兴观主吴崇岳:楮为冠子布为裳，吞得丹霞寿最长。混俗性灵常乐道，出尘风格早休粮。枕中经妙谁传与，肘后方新自写将。百尺松梢几飞步，鹤栖板上礼虚皇。
奉酬崔员外副使携琴宿使院见示:忽闻此夜携琴宿，遂叹常时尘吏喧。庭木已衰空月亮，城砧自急对霜繁。犹持副节留军府，未荐高词直掖垣。谁问南飞长绕树，官微同在谢公门。
送贾校书东归寄振上人（一作振上人院喜见贾弇兼酬别）:北风吹雁数声悲，况指前林是别时。秋草不堪频送远，白云何处更相期。山随匹马行看暮，路入寒城独去迟。为向东州故人道，江淹已拟惠休诗。
盐州过胡儿饮马泉（一作过五原胡儿饮马泉）:绿杨著水草如烟，旧是胡儿饮马泉。几处吹笳明月夜，何人倚剑白云天。从来冻合关山路，今日分流汉使前。莫遣行人照容鬓，恐惊憔悴入新年。
度破讷沙二首（一作塞北行次度破讷沙）:眼见风来沙旋移，经年不省草生时。莫言塞北无春到，总有春来何处知。破讷沙头雁正飞，鸊鹈泉上战初归。平明日出东南地，满碛寒光生铁衣。
拂云堆:汉将新从虏地来，旌旗半上拂云堆。单于每近沙场猎，南望阴山哭始回。
中桥北送穆质兄弟应制，戏赠萧二策:洛水桥边雁影疏，陆机兄弟驻行车。欲陈汉帝登封草，犹待萧郎寄内书。
九月十日雨中过张伯佳期柳镇未至以诗招之:柳吴兴近无消息，张长公贫苦寂寥。唯有角巾沾雨至，手持残菊向西招。
汴河曲:汴水东流无限春，隋家宫阙已成尘。行人莫上长堤望，风起杨花愁杀人。
夜上西城听梁州曲二首:行人夜上西城宿，听唱梁州双管逐。此时秋月满关山，何处关山无此曲。鸿雁新从北地来，闻声一半却飞回。金河戍客肠应断，更在秋风百尺台。
暖川（一作征人歌）:胡风冻合鸊鹈泉，牧马千群逐暖川。塞外征行无尽日，年年移帐雪中天。
过马嵬:汉将如云不直言，寇来翻罪绮罗恩。托君休洗莲花血，留记千年妾泪痕。
答许五端公马上口号:晚逐旌旗俱白首，少游京洛共缁尘。不堪身外悲前事，强向杯中觅旧春。
牡丹（一作咏牡丹赠从兄正封）:紫蕊丛开未到家，却教游客赏繁华。始知年少求名处，满眼空中别有花。
边思:腰悬锦带佩吴钩，走马曾防玉塞秋。莫笑关西将家子，只将诗思入凉州。
奉和武相公春晓闻莺（一作蜀川闻莺）:蜀道山川心易惊，绿窗残梦晓闻莺。分明似写文君恨，万怨千愁弦上声。
送客还幽州:惆怅秦城送独归，蓟门云树远依依。秋来莫射南飞雁，从遣乘春更北飞。
柳杨送客（一作扬州万里送客）:青枫江畔白蘋洲，楚客伤离不待秋。君见隋朝更何事，柳杨南渡水悠悠。
从军北征:天山雪后海风寒，横笛偏吹行路难。碛里征人三十万，一时回向月明看。
听晓角:边霜昨夜堕关榆，吹角当城汉月孤。无限塞鸿飞不度，秋风卷入小单于。
宫怨:露湿晴花春殿香，月明歌吹在昭阳。似将海水添宫漏，共滴长门一夜长。
暮过回乐烽:烽火高飞百尺台，黄昏遥自碛西来。昔时征战回应乐，今日从军乐未回。
奉和武相公郊居寓目:黄扉晚下禁垣钟，归坐南闱山万重。独有月中高兴尽，雪峰明处见寒松。
诣红楼院寻广宣不遇留题:柿叶翻红霜景秋，碧天如水倚红楼。隔窗爱竹有人问，遣向邻房觅户钩。
回军行:关城榆叶早疏黄，日暮沙云古战场。表请回军掩尘骨，莫教士卒哭龙荒。
邠宁春日:桃李年年上国新，风沙日日塞垣人。伤心更见庭前柳，忽有千条欲占春。
古瑟怨:破瑟悲秋已减弦，湘灵沈怨不知年。感君拂拭遗音在，更奏新声明月天。
夜宴观石将军舞:微月东南上戍楼，琵琶起舞锦缠头。更闻横笛关山远，白草胡沙西塞秋。
春夜闻笛:寒山吹笛唤春归，迁客相看泪满衣。洞庭一夜无穷雁，不待天明尽北飞。
扬州送客:南行直入鹧鸪群，万岁桥边一送君。闻道望乡闻不得，梅花暗落岭头云。
统汉峰下（一作过降户至统漠烽）:统汉峰西降户营，黄河战骨拥长城。只今已勒燕然石，北地无人空月明。
避暑女冠:雾袖烟裾云母冠，碧琉璃簟井冰寒。焚香欲使三清鸟，静拂桐阴上玉坛。
行舟:柳花飞入正行舟，卧引菱花信碧流。闻道风光满扬子，天晴共上望乡楼。
隋宫燕:燕语如伤旧国春，宫花一落已成尘。自从一闭风光后，几度飞来不见人。
送人归岳阳:烟草连天枫树齐，岳阳归路子规啼。春江万里巴陵戍，落日看沈碧水西。
上汝州郡楼:黄昏鼓角似边州，三十年前上此楼。今日山城对垂泪，伤心不独为悲秋。
临滹沱见蕃使列名:漠南春色到滹沱，碧柳青青塞马多。万里关山今不闭，汉家频许郅支和。
写情:水纹珍簟思悠悠，千里佳期一夕休。从此无心爱良夜，任他明月下西楼。
夜上受降城闻笛:回乐峰前沙似雪，受降城下月如霜。不知何处吹芦管，一夜征人尽望乡。
赴渭北宿石泉驿南望黄堆烽:边城已在虏城中，烽火南飞入汉宫。汉庭议事先黄老，麟阁何人定战功。
逢归信偶寄:无事将心寄柳条，等闲书字满芭蕉。乡关若有东流信，遣送扬州近驿桥。
赠毛仙翁:玉树溶溶仙气深，含光混俗似无心。长愁忽作鹤飞去，一片孤云何处寻。
赠宣大师:一国沙弥独解诗，人人道胜惠林师。先皇诏下征还日，今上龙飞入内时。看月忆来松寺宿，寻花思作杏溪期。因论佛地求心地，只说常吟是住持。
汉宫词（一作韩翃诗）:汉室长陵小市东，珠帘绣户对春风。君王昨日移仙仗，玉辇将迎入汉中。
江南曲（一作韩翃诗）:长乐花枝雨点销，江城日暮好相邀。春楼不闭葳蕤锁，绿水回连宛转桥。
宿石邑山中:浮云不共此山齐，山霭苍苍望转迷。晓月暂飞高树里，秋河隔在数峰西。
寄赠衡州杨使君:湘竹斑斑湘水春，衡阳太守虎符新。朝来笑向归鸿道，早晚南飞见主人。
途中寄李二（一作戎昱诗）:杨柳含烟灞岸春，年年攀折为行人。好风若借低枝便，莫遣青丝扫路尘。
寄许炼师（一作戎昱诗）:扫石焚香礼碧空，露华偏湿蕊珠宫。如何说得天坛上，万里无云月在中。
失题（此卢纶诗，题作赴虢州留别故人）:世故相逢各未闲，百年多在别离间。昨夜秋风今夜雨，不知何处入空山。
塞下曲:伏波惟愿裹尸还，定远何须生入关。莫遣只轮归海窟，仍留一箭射天山。
上黄堆烽:心期紫阁山中月，身过黄堆烽上云。年发已从书剑老，戎衣更逐霍将军。
宿淮浦忆司空文明:愁心一倍长离忧，夜思千重恋旧游。秦地故人成远梦，楚天凉雨在孤舟。诸溪近海潮皆应，独树边淮叶尽流。别恨转深何处写，前程唯有一登楼。
送濮阳录事赴忠州:成名不遂双旌远，主印还为一郡雄。赤叶黄花随野岸，青山白水映江枫。巴人夜语孤舟里，越鸟春啼万壑中。闻说古书多未校，肯令才子久西东。
送马尊师（一作送侯道士）:南入商山松路深，石床溪水昼阴阴。云中采药随青节，洞里耕田映绿林。直上烟霞空举手，回经丘垄自伤心。武陵花木应长在，愿与渔人更一寻。
题元注林园:谢家门馆似山林，碧石青苔满树阴。乳鹊眄巢花巷静，鸣鸠鼓翼竹园深。桔槔转水兼通药，方丈留僧共听琴。独有野人箕踞惯，过君始得一长吟。
野寺病居喜卢纶见访:青青麦垄白云阴，古寺无人新草深。乳燕拾泥依古井，鸣鸠拂羽历花林。千年驳藓明山履，万尺垂萝入水心。一卧漳滨今欲老，谁知才子忽相寻。
送皎然上人归山:适来世上岂缘名，适去人间岂为情。古寺山中几日到，高松月下一僧行。云阴鸟道苔方合，雪映龙潭水更清。法主欲归须有说，门人流泪厌浮生。
赠道士:姓氏不书高士传，形神自得逸人风。已传花洞将秦接，更指茅山与蜀通。懒说岁年齐绛老，甘为乡曲号涪翁。终朝卖卜无人识，敝服徒行入市中。
题云际寺准上人房:高僧居处似天台，锡仗铜瓶对绿苔。竹巷雨晴春鸟啭，山房日午老人来。园中鹿过椒枝动，潭底龙游水沫开。独夜焚香礼遗像，空林月出始应回。
忆故山赠司空曙:汉主金门正召才，马卿多病自迟回。旧山暂别老将至，芳草欲阑归去来。云在高天风会起，年如流水日长催。知君素有栖禅意，岁晏蓬门迟尔开。
闲园即事赠考功王员外:南陌晴云稍变霞，东风动柳水纹斜。园林带雪潜生草，桃李虽春未有花。幸接上宾登郑驿，羞为长女似黄家。今朝一望还成暮，欲别芳菲恋岁华。
寄庐山真上人:高僧无迹本难寻，更得禅行去转深。青草湖中看五老，白云山上宿双林。月明潭色澄空性，夜静猿声证道心。更说谢公南座好，烟萝到地几重阴。
题觉公新兰若:头白禅师何处还，独开兰若树林间。鬼因巫祝传移社，神见天人请施山。猛虎听经金磬动，猕猴献蜜雪窗闲。新斋结誓如相许，愿与雷宗永闭关。
赠道者:窗中忽有鹤飞声，方士因知道欲成。来取图书安枕里，便驱鸡犬向山行。花开深洞仙门小，路过悬桥羽节轻。送客自伤身易老，不知何处待先生。
代弃妇答贾客（一作妾薄命）:玉垒城边争走马，铜鞮市里共乘舟。鸣环动珮恩无尽，掩袖低巾泪不流。畴昔将歌邀客醉，如今欲舞对君羞。忍怀贱妾平生曲，独上襄阳旧酒楼。
和李舍人直中书对月见寄:名卿步月正淹留，上客裁诗怨别游。素魄近成班女扇，清光远似庾公楼。婵娟更称凭高望，皎洁能传自古愁。盈手入怀皆不见，阳春曲丽转难酬。
卧病闻吉中孚拜官寄元秘书昆季:汉家采使不求声，自慰文章道欲行。毛遂登门虽异赏，韩非入传滥齐名。云归暂爱青山出，客去还愁白发生。年少奉亲皆愿达，敢将心事向玄成。
江上逢柳中庸:旧住衡山曾夜归，见君江客忆荆扉。星沉岭上人行早，月过湖西鹤唳稀。弱竹万株频碍帻，新泉数步一褰衣。今来唯有禅心在，乡路翻成向翠微。
戏赠韩判官绅卿:少寻道士居嵩岭，晚事高僧住沃洲。齿发未知何处老，身名且被外人愁。欲随山水居茅洞，已有田园在虎丘。独怪子猷缘掌马，雪时不肯更乘舟。
送周长史:青枫树里宣城郡，独佐诸侯上板桥。江客亦能传好信，山僧多解说南朝。云阴出浦看帆小，草色连天见雁遥。别有空园落桃杏，知将丝组系兰桡。
题故将军庄:曾将数骑过桑干，遥对单于饬马鞍。塞北征儿谙用剑，关西宿将许登坛。田园芜没归耕晚，弓箭开离出猎难。唯有老身如刻画，犹期圣主解衣看。
夜投丰德寺谒海上人（一作卢纶诗）:半夜中峰有磬声，偶寻樵者问山名。上方月晓闻僧语，下界林疏见客行。野鹤巢边松最老，毒龙潜处水偏清。愿得远山知姓字，焚香洗钵过馀生。
问张山人疾:先生沈病意何如，蓬艾门前客转疏。不见领徒过绛帐，唯闻与婢削丹书。
江上送客:故人南去汉江阴，秋雨萧萧云梦深。江上见人应下泪，由来远客易伤心。
闺情:月落星稀天欲明，孤灯未灭梦难成。披衣更向门前望，不忿朝来鹊喜声。
送刘侍郎:几人同去谢宣城，未及酬恩隔死生。唯有夜猿知客恨，峄阳溪路第三声。
重送郑宥归蜀因寄何兆:黄花西上路何如，青壁连天雁亦疏。为报长卿休涤器，汉家思见茂陵书。
宿石涧店闻妇人哭:山店门前一妇人，哀哀夜哭向秋云。自说夫因征战死，朝来逢著旧将军。
与道者别:闻说沧溟今已浅，何当白鹤更归来。旧师唯有先生在，忍见门人掩泪回。
长门怨（一作长信宫）:金壶漏尽禁门开，飞燕昭阳侍寝回。随分独眠秋殿里，遥闻语笑自天来。
忆友怀野寺旧居（一作答司空文明怀野寺旧居）:自嫌野性共人疏，忆向西林更结庐。寄谢山阴许都讲，昨来频得远公书。
听夜雨寄卢纶:暮雨萧条过凤城，霏霏飒飒重还轻。闻君此夜东林宿，听得荷池几番声。
昭君词:李陵初送子卿回，汉月明时惆怅来。忆著长安旧游处，千门万户玉楼台。
春晚游鹤林寺寄使府诸公:野寺寻春花已迟，背岩惟有两三枝。明朝携酒犹堪醉，为报春风且莫吹。
题沈八斋:江斋一入何亭亭，因寄沦涟心杳冥。绿绮琴弹白雪引，乌丝绢勒黄庭经。
千叶桃花:千叶桃花胜百花，孤荣春晚驻年华。若教避俗秦人见，知向河源旧侣夸。
春中泛舟:仙郎归奏过湘东，正值三湘二月中。惆怅满川桃杏醉，醉看还与曲江同。
雨中怨秋:辞家远客怆秋风，千里寒云与断蓬。日暮隔山投古寺，钟声何处雨濛濛。
秋日独游曲江:信马闲过忆所亲，秋山行尽路无尘。主人莫惜松阴醉，还有千钱沽酒人。
寄别:晚烟洲雾并苍苍，河雁惊飞不作行。回旆转舟行数里，歌声犹自逐清湘。
边情:新种如今屡请和，玉关边上幸无他。欲知北海苦辛处，看取节毛馀几多。
早发湘中:按节鸣笳中贵催，红旌白旆满船开。迎愁湓浦登城望，西见荆门积水来。
海榴:海榴殷色透帘栊，看盛看衰意欲同。若许三英随五马，便将浓艳斗繁红。
春情:暮雨朝云几日归，如丝如雾湿人衣。三湘二月春光早，莫逐狂风缭乱飞。
送客往荆州:巴丘过日又登城，云水湘东一日平。若爱春秋繁露学，正逢元凯镇南荆。
赠马炼师:心嫌碧落更何从，月帔花冠冰雪容。行雨若迷归处路，近南惟见祝融峰。
湘江泛舟:湘川洛浦三千里，地角天涯南北遥。除却同倾百壶外，不愁谁奈两魂销。
送别:江岸梅花雪不如，看君驿驭向南徐。相闻不必因来雁，云里飞輧落素书。
赠窦牟（一作窦洛阳牟见简篇章，偶赠绝句）:直用天才众却瞋，应欺李杜久为尘。南荒不死中华老，别玉翻同西国人。
送客往鄜州:新参将相事营平，锦带騂弓结束轻。晓上关城吟画角，暗驰羌马发支兵。回中地近风常急，鄜畤年多草自生。近喜扶阳系戎相，从来卫霍笑长缨。
送客往夏州:怜君此去过居延，古塞黄云共渺然。沙阔独行寻马迹，路迷遥指戍楼烟。夜投孤店愁吹笛，朝望行尘避控弦。闻有故交今从骑，何须著论更言钱。
春霁晚望:细雨晴深小苑东，春云开气逐光风。雄儿走马神光上，静女看花佛寺中。书剑学多心欲懒，田园荒废望频空。南归路极天连海，惟有相思明月同。
唐昌观玉蕊花:瑶华琼蕊种何年，萧史秦嬴向紫烟。时控彩鸾过旧邸，摘花持献玉皇前。
别李协:江边日暮不胜愁，送客沾衣江上楼。明月峡添明月照，蛾眉峰似两眉愁。
初次巴陵:西江浪接洞庭波，积水遥连天上河。乡信为凭谁寄去，汀洲燕雁渐来多。
上巳:帝京元巳足繁华，细管清弦七贵家。此日风光谁不共，纷纷皆是掖垣花。
春怨:花满帘栊欲度春，此时夫婿在咸秦。绿窗孤寝难成寐，紫燕双飞似弄人。
送客归常州:行到河边从此辞，寒天日远暮帆迟。可怜芳草成衰草，公子归时过绿时。
送别:春愁不尽别愁来，旧泪犹长新泪催。相思倘寄相思字，君到扬州扬子回。
送客入蜀:剑阁迢迢梦想间，行人归路绕梁山。明朝骑马摇鞭去，秋雨槐花子午关。
送别:仙花笑尽石门中，石室重重掩绿空。暂下云峰能几日，却回烟驾驭春风。
残花:五马踟蹰在路岐，南来只为看花枝。莺衔蝶弄红芳尽，此日深闺那得知。
戏赠友人:湘阴直与地阴连，此日相逢忆醉年。美酒非如平乐贵，十升不用一千钱。
即事寄人:中禁鸣钟日欲高，北窗欹枕望频搔。相思寂寞青苔合，唯有春风啼伯劳。
早春雪中:新年雨雪少晴时，屡失寻梅看柳期。乡信忆随回雁早，江春寒带故阴迟。
北行留别:日日山川烽火频，山河重起旧烟尘。一生孤负龙泉剑，羞把诗书问故人。
秋原野望:客雁秋来次第逢，家书频寄两三封。夕阳天外云归尽，乱见青山无数峰。
春霁花萼楼南闻宫莺:祥烟瑞气晓来轻，柳变花开共作晴。黄鸟远啼鳷鹊观，春风流出凤凰城。
明妃怨:汉国明妃去不还，马驮弦管向阴山。匣中纵有菱花镜，羞对单于照旧颜。
闲园即事寄暕公:欲就东林寄一身，尚怜儿女未成人。柴门客去残阳在，药圃虫喧秋雨频。近水方同梅市隐，曝衣多笑阮家贫。深山兰若何时到，羡与闲云作四邻。
题暕上人院:闭门不出自焚香，拥褐看山岁月长。雨后绿苔生石井，秋来黄叶遍绳床。身闲何处无真性，年老曾言隐故乡。更说本师同学在，几时携手见衡阳。
长安晓望寄程补阙（一作包何诗）:迢递山河拥帝京，参差宫殿接云平。风吹晓漏经长乐，柳带晴烟出禁城。天净笙歌临路发，日高车马隔尘行。独有浅才甘未达，多惭名在鲁诸生。
下第日书情寄上叔父:微才空觉滞京师，末学曾为叔父知。雪里题诗偏见赏，林间饮酒独令随。游客尽伤春色老，贫居还惜暮阴移。欲归江海寻山去，愿报何人得桂枝。
南原望汉宫:荒原空有汉宫名，衰草茫茫雉堞平。连雁下时秋水在，行人过尽暮烟生。西陵歌吹何年绝，南陌登临此日情。故事悠悠不可问，寒禽野水自纵横。
早夏寄元校书:独游野径送芳菲，高竹林居接翠微。绿岸草深虫入遍，青丛花尽蝶来稀。珠荷荐果香寒簟，玉柄摇风满夏衣。蓬荜永无车马到，更当斋夜忆玄晖。
赠衡岳隐禅师:拥褐安居南岳头，白云高寺见衡州。石窗湖水摇寒月，枫树猿声报夜秋。讲席旧逢山鸟至，梵经初向竺僧求。垂垂身老将传法，因下人间遂北游。
题凌云寺:春山古寺绕沧波，石磴盘空鸟道过。百丈金身开翠壁，万龛灯焰隔烟萝。云生客到侵衣湿，花落僧禅覆地多。不与方袍同结社，下归尘世竟如何。
送曲山人之衡州:白石先生眉发光，已分甜雪饮红浆。衣巾半染烟霞气，语笑兼和药草香。茅洞玉声流暗水，衡山碧色映朝阳。千年城郭如相问，华表峨峨有夜霜。
咏古寺花:共爱芳菲此树中，千跗万萼裹枝红。迟迟欲去犹回望，覆地无人满寺风。
酬张芬有赦后见赠（一作司空图诗）:紫凤朝衔五色书，阳春忽布网罗除。已将心变寒灰后，岂料光生腐草馀。建水风烟收客泪，杜陵花竹梦郊居。劳君故有诗相赠，欲报琼瑶恨不如。
发渝州却寄韦判官:红烛津亭夜见君，繁弦急管两纷纷。平明分手空江转，唯有猿声满水云。
送卢彻之太原谒马尚书:榆落雕飞关塞秋，黄云画角见并州。翩翩羽骑双旌后，上客亲随郭细侯。
峡口送友人:峡口花飞欲尽春，天涯去住泪沾巾。来时万里同为客，今日翻成送故人。
秋日趋府上张大夫:重城洞启肃秋烟，共说羊公在镇年。鞞鼓暗惊林叶落，旌旗遥拂雁行偏。石过桥下书曾受，星降人间梦已传。谪吏何能沐风化，空将歌颂拜车前。
登岘亭:岘山回首望秦关，南向荆州几日还。今日登临唯有泪，不知风景在何山。
病中嫁女妓:万事伤心在目前，一身垂泪对花筵。黄金用尽教歌舞，留与他人乐少年。
寄卫明府常见短靴褐裘，又务持诵是以有末句之赠:柴桑官舍近东林，儿稚初髫即道心。侧寄绳床嫌凭几，斜安苔帻懒穿簪。高僧静望山僮逐，走吏喧来水鸭沈。翠竹黄花皆佛性，莫教尘境误相侵。
酬李端校书见赠:绿槐垂穗乳乌飞，忽忆山中独未归。青镜流年看发变，白云芳草与心违。乍逢酒客春游惯，久别林僧夜坐稀。昨日闻君到城阙，莫将簪弁胜荷衣。
秋园:伤秋不是惜年华，别忆春风碧玉家。强向衰丛见芳意，茱萸红实似繁花。
春送郭大之官:明府之官官舍春，春风辞我两三人。可怜江县闲无事，手板支颐独咏贫。
送郑锡（曙曾事此公季父）:汉阳云树清无极，蜀国风烟思不堪。莫怪别君偏有泪，十年曾事晋征南。
送人归黔府:伏波箫鼓水云中，长戟如霜大旆红。油幕晓开飞鸟绝，翩翩上将独趋风。
杂兴:月没辽城暗出师，双龙金角晓天悲。黄尘满目随风散，不认将军燕尾旗。
岁暮怀崔峒耿湋:腊月江天见春色，白花青柳疑寒食。洛阳旧社各东西，楚国游人不相识。
观妓:翠蛾红脸不胜情，管绝弦馀发一声。银烛摇摇尘暗下，却愁红粉泪痕生。
过长林湖西酒家:湖草青青三两家，门前桃杏一般花。迁人到处唯求醉，闻说渔翁有酒赊。
过阎采病居:每逢佳节何曾坐，唯有今年不得游。张邴卧来休送客，菊花枫叶向谁秋。
送王尊师归湖州:烟芜满洞青山绕，幢节飘空紫凤飞。金阙乍看迎日丽，玉箫遥听隔花微。多开石髓供调膳，时御霓裳奉易衣。莫学辽东华表上，千年始欲一回归。
送张炼师还峨嵋山:太一天坛天柱西，垂萝为幌石为梯。前登灵境青霄绝，下视人间白日低。松籁万声和管磬，丹光五色杂虹霓。春山一入寻无路，鸟响烟深水满溪。
送皋法师:江草知寒柳半衰，行吟怨别独迟迟。何人讲席投如意，唯有东林远法师。
送郑佶归洛阳:苍苍楚色水云间，一醉春风送尔还。何处乡心最堪羡，汝南初见洛阳山。
雪二首:乐游春苑望鹅毛，宫殿如星树似毫。漫漫一川横渭水，太阳初出五陵高。王屋南崖见洛城，石龛松寺上方平。半山槲叶当窗下，一夜曾闻雪打声。
寄胡居士:日暖风微南陌头，青田红树起春愁。伯劳相逐行人别，岐路空归野水流。遍地寻僧同看雪，谁期载酒共登楼。为言惆怅嵩阳寺，明月高松应独游。
书情寄上苏州韦使君兼呈吴县李明府:数年湖上谢浮名，竹杖纱巾遂性情。云外有时逢寺宿，日西无事傍江行。陶潜县里看花发，庾亮楼中对月明。谁念献书来万里，君王深在九重城。
题桐庐李明府官舍（一作赠同官李明府）:讼堂寂寂对烟霞，五柳门前聚晓鸦。流水声中视公事，寒山影里见人家。观风竞美新为政，计日还知旧触邪。可惜陶潜无限酒，不逢篱菊正开花。
赠窦十九（时公车待诏长安）:灵台暮宿意多违，木落花开羡客归。江海几时传锦字，风尘不觉化缁衣。山阳会里同人少，灞曲农时故老稀。幸得汉皇容直谏，怜君未遇觉人非。
虔州见郑表新诗因以寄赠:梅花岭里见新诗，感激情深过楚词。平子四愁今莫比，休文八咏自同时。萍乡露冕真堪惜，凤沼鸣珂已讶迟。才子风流定难见，湖南春草但相思。
赠元秘书:旧书稍稍出风尘，孤客逢秋感此身。秦地谬为门下客，淮阴徒笑市中人。也闻阮籍寻常醉，见说陈平不久贫。幸有故人茅屋在，更将心事问情亲。
送韦八少府判官归东京:玄成世业紫真官，文似相如貌胜潘。鸿雁南飞人独去，云山一别岁将阑。清淮水急桑林晚，古驿霜多柿叶寒。琼树相思何日见，银钩数字莫为难。
送冯八将军奏事毕归滑台幕府:王门别后到沧洲，帝里相逢俱白头。自叹马卿常带疾，还嗟李广不封侯。棠梨宫里瞻龙衮，细柳营中著虎裘。想到滑台桑叶落，黄河东注杏园秋。
越中送王使君赴江华:皂盖春风自越溪，独寻芳树桂阳西。远水浮云随马去，空山弱筱向云低。遥知异政荆门北，旧许新诗康乐齐。万里相思在何处，九疑残雪白猿啼。
送皇甫冉往白田:江边尽日雉鸣飞，君向白田何日归。楚地蒹葭连海迥，隋朝杨柳映堤稀。津楼故市无行客，山馆空庭闭落晖。试问疲人与征战，使君双泪定沾衣。
题兰若:绝顶茅庵老此生，寒云孤木独经行。世人那得知幽径，遥向青峰礼磬声。
送贺兰广赴选:而今用武尔攻文，流辈干时独卧云。白发青袍趋会府，定应衡镜却惭君。
清江曲内一绝（折腰体）:八月长江去浪平，片帆一道带风轻。极目不分天水色，南山南是岳阳城。
武康郭外望许纬先生山居:湖上千峰带落晖，白云开处见柴扉。松门一径仍生草，应是仙人向郭稀。
送孙德谕罢官往黔州（孙父曾牧此州，因寄家也）:中岁分符典石城，两朝趋陛谒承明。阙下昨承归老疏，天南今切去乡情。亲知握手三秋别，几杖扶身万里行。伯道暮年无嗣子，欲将家事托门生。
咏被中绣鞋:云里蟾钩落凤窝，玉郎沈醉也摩挲。陈王当日风流减，只向波间见袜罗。
塞上曲二首:红颜岁岁老金微，砂碛年年卧铁衣。白草城中春不入，黄花戍上雁长飞。孤城夕对戍楼闲，回合青冥万仞山。明镜不须生白发，风沙自解老红颜。
古词:鹊血雕弓湿未干，鸊鹈新淬剑光寒。辽东老将鬓成雪，犹向旄头夜夜看。
晴江秋望:八月长江万里晴，千帆一道带风轻。尽日不分天水色，洞庭南是岳阳城。
赠兄:洛阳纸价因兄贵，蜀地红笺为弟贫。南北东西九千里，除兄与弟更无人。
玉蕊花（一作严休复诗）:羽车潜下玉龟山，尘世何缘睹蕣颜。惟有多情天上雪，好风吹上绿云鬟。
陆胜宅秋暮雨中探韵同作:同人永日自相将，深竹闲园偶辟疆。已被秋风教忆鲙，更闻寒雨劝飞觞。归心莫问三江水，旅服徒沾九日霜。醉里欲寻骑马路，萧条几处有垂杨。
春日道中寄孟侍御:春来游子傍归路，时有白云遮独行。水流乱赴石潭响，花开不知山树名。谁家鱼网求鲜食，几处人烟事火耕。昨日已尝村酒熟，一杯思与孟嘉倾。
江北春望赠皇甫补阙:闲园柳绿井桃红，野径荒墟左右通。清迥独连江水北，芳菲更似洛城东。时看雨歇人归岫，每觉潮来树起风。闻道金门堪避世，何须身与海鸥同。
酬张二仓曹杨子闲居见寄兼呈韩郎中左补阙皇甫冉:孤云独鹤自悠悠，别后经年尚泊舟。渔父致词相借问，仙郎能赋许依投。折芳远计三春草，乘兴闲看万里流。莫怪杜门频乞假，不堪扶病拜龙楼。
秋夜闻雁寄南十五兼呈空和尚（一作和空上人）:晚节闻君道趣深，结茅栽树近东林。禅师几度曾摩顶，高士何年更发心。北渚三更闻过雁，西城万木动寒砧。不见支公与玄度，相思拥膝坐长吟。
塞上梅:天山路傍一株梅，年年花发黄云下。昭君已殁汉使回，前后征人惟系马。日夜风吹满陇头，还随陇水东西流。此花若近长安路，九衢年少无攀处。
戴胜词:戴胜谁与尔为名，木中作窠墙上鸣。声声催我急种谷，人家向田不归宿。紫冠采采褐羽斑，衔得蜻蜓飞过屋。可怜白鹭满绿池，不如戴胜知天时。
老妇叹镜:嫁时明镜老犹在，黄金镂画双凤背。忆昔咸阳初买来，灯前自绣芙蓉带。十年不开一片铁，长向暗中梳白发。今日后床重照看，生死终当此长别。
别鹤曲:主人一去池水绝，池鹤散飞不相别。青天漫漫碧水重，知向何山风雪中。万里虽然音影在，两心终是死生同。池边巢破松树死，树头年年乌生子。
乌栖曲:章华宫人夜上楼，君王望月西山头。夜深宫殿门不锁，白露满山山叶堕。
主人故池:高池高阁上连起，荷叶团团盖秋水。主人已远凉风生，旧客不来芙蓉死。
古宫怨:乳乌哑哑飞复啼，城头晨夕宫中栖。吴王别殿绕江水，后宫不开美人死。
宛转词:宛宛转转胜上纱，红红绿绿苑中花。纷纷泊泊夜飞鸦，寂寂寞寞离人家。
去妇:新妇去年胼手足，衣不暇缝蚕废簇。白头使我忧家事，还如夜里烧残烛。当初为取傍人语，岂道如今自辛苦。在时纵嫌织绢迟，有丝不上邻家机。
神树词:我家家西老棠树，须晴即晴雨即雨。四时八节上杯盘，愿神莫离神处所。男不着丁女在舍，官事上下无言语。老身长健树婆娑，万岁千年作神主。
祝鹊:神鹊神鹊好言语，行人早回多利赂。我今庭中栽好树，与汝作巢当报汝。
古谣:一东一西垄头水，一聚一散天边霞。一来一去道上客，一颠一倒池中麻。
海人谣:海人无家海里住，采珠役象为岁赋。恶波横天山塞路，未央宫中常满库。
两头纤纤:两头纤纤青玉玦，半白半黑头上发。逼逼仆仆春冰裂，磊磊落落桃花结。
题台州隐静寺:隐静灵仙寺天凿，杯度飞来建岩壑。五峰直上插银河，一涧当空泻寥廓。崆峒黯淡碧琉璃，白云吞吐红莲阁。不知势压天几重，钟声常闻月中落。
赠王枢密:三朝行坐镇相随，今上春宫见小时。脱下御衣先赐著，进来龙马每教骑。长承密旨归家少，独奏边机出殿迟。自是姓同亲向说，九重争得外人知。
早秋过龙武李将军书斋:高树蝉声秋巷里，朱门冷静似闲居。重装墨画数茎竹，长著香薰一架书。语笑侍儿知礼数，吟哦野客任狂疏。就中爱读英雄传，欲立功勋恐不如。
江陵即事:瘴云梅雨不成泥，十里津楼压大堤。蜀女下沙迎水客，巴童傍驿卖山鸡。寺多红药烧人眼，地足青苔染马蹄。夜半独眠愁在远，北看归路隔蛮溪。
题花子赠渭州陈判官:腻如云母轻如粉，艳胜香黄薄胜蝉。点绿斜蒿新叶嫩，添红石竹晚花鲜。鸳鸯比翼人初帖，蛱蝶重飞样未传。况复萧郎有情思，可怜春日镜台前。
送从侄拟赴江陵少尹:江陵少尹好闲官，亲故皆来劝自宽。无事日长贫不易，有才年少屈终难。沙头欲买红螺盏，渡口多呈白角盘。应向章华台下醉，莫冲云雨夜深寒。
华清宫感旧:尘到朝元边使急，千官夜发六龙回。辇前月照罗衫泪，马上风吹蜡烛灰。公主妆楼金锁涩，贵妃汤殿玉莲开。有时云外闻天乐，知是先皇沐浴来。
九仙公主旧庄:仙居五里外门西，石路亲回御马蹄。天使来栽宫里树，罗衣自买院前溪。野牛行傍浇花井，本主分将灌药畦。楼上凤凰飞去后，白云红叶属山鸡。
郭家溪亭:高亭望见长安树，春草冈西旧院斜。光动绿烟遮岸竹，粉开红艳塞溪花。野泉闻洗亲王马，古柳曾停贵主车。妆阁书楼倾侧尽，云山新卖与官家。
题金家竹溪:少年因病离天仗，乞得归家自养身。买断竹溪无别主，散分泉水与新邻。山头鹿下长惊犬，池面鱼行不怕人。乡使到来常款语，还闻世上有功臣。
题应圣观（观即李林甫旧宅）:精思堂上画三身，回作仙宫度美人。赐额御书金字贵，行香天乐羽衣新。空廊鸟啄花砖缝，小殿虫缘玉像尘。头白女冠犹说得，蔷薇不似已前春。
同于汝锡游降圣观:秦时桃树满山坡，骑鹿先生降大罗。路尽溪头逢地少，门连内里见天多。荒泉坏简朱砂暗，古塔残经篆字讹。闻说开元斋醮日，晓移行漏帝亲过。
寻李山人不遇:山客长须少在时，溪中放鹤洞中棋。生金有气寻还远，仙药成窠见即移。莫为无家陪寺食，应缘将米寄人炊。从头石上留名去，独向南峰问老师。
题石瓮寺:青崖白石夹城东，泉脉钟声内里通。地压龙蛇山色别，屋连宫殿匠名同。檐灯经夏纱笼黑，溪叶先秋腊树红。天子亲题诗总在，画扉长锁碧龛中。
早登西禅寺阁:上方台殿第三层，朝壁红窗日气凝。烟雾开时分远寺，山川晴处见崇陵。沙湾漾水图新粉，绿野荒阡晕色缯。莫说城南月灯阁，自诸楼看总难胜。
题江寺兼求药子:隋朝旧寺楚江头，深谢师僧引客游。空赏野花无过夜，若看琪树即须秋。红珠落地求谁与，青角垂阶自不收。愿乞野人三两粒，归家将助小庭幽。
题诜法师院:三年说戒龙宫里，巡礼还来向水行。多爱贫穷人远请，长修破落寺先成。秋天盆底新荷色，夜地房前小竹声。僧院不求诸处好，转经唯有一窗明。
酬于汝锡晓雪见寄:欲明天色白漫漫，打叶穿帘雪未干。薄落阶前人踏尽，差池树里鸟衔残。旋销迎暖沾墙少，斜舞遮春到地难。劳动更裁新样绮，红灯一夜剪刀寒。
从军后寄山中友人:爱仙无药住溪贫，脱却山衣事汉臣。夜半听鸡梳白发，天明走马入红尘。村童近去嫌腥食，野鹤高飞避俗人。劳动先生远相示，别来弓箭不离身。
寄汴州令狐相公:三军江口拥双旌，虎帐长开自教兵。机锁恶徒狂寇尽，恩驱老将壮心生。水门向晚茶商闹，桥市通宵酒客行。秋日梁王池阁好，新歌散入管弦声。
别李赞侍御:同受艰难骠骑营，半年中听揭枪声。草头送酒驱村乐，贼里看花著探兵。讲易工夫寻已圣，说诗门户别来情。荐书自入无消息，卖尽寒衣却出城。
和蒋学士新授章服:五色箱中绛服春，笏花成就白鱼新。看宣赐处惊回眼，著谢恩时便称身。瑞草唯承天上露，红鸾不受世间尘。翰林同贺文章出，惊动茫茫下界人。
岁晚自感:人皆欲得长年少，无那排门白发催。一向破除愁不尽，百方回避老须来。草堂未办终须置，松树难成亦且栽。沥酒愿从今日后，更逢二十度花开。
昭应官舍:痴顽终日羡人闲，却喜因官得近山。斜对寺楼分寂寂，远从溪路借潺潺。眇身多病唯亲药，空院无钱不要关。文案把来看未会，虽书一字甚惭颜。
寄旧山僧:因依老宿发心初，半学修心半读书。雪后每常同席卧，花时未省两山居。猎人箭底求伤雁，钓户竿头乞活鱼。一向风尘取烦恼，不知衰病日难除。
武陵春日:寻春何事却悲凉，春到他乡忆故乡。秦女洞桃欹涧碧，楚王堤柳舞烟黄。波涛入梦家山远，名利关身客路长。不似冥心叩尘寂，玉编金轴有仙方。
寄分司张郎中:一别京华年岁久，卷中多见岭南诗。声名已压众人上，愁思未平双鬓知。江郡迁移犹远地，仙官荣宠是分司。青天白日当头上，会有求闲不得时。
上武元衡相公:旌旗坐镇蜀江雄，帝命重开旧閤崇。褒贬唐书天历上，捧持尧日庆云中。孤情迥出鸾皇远，健思潜搜海岳空。长得萧何为国相，自西流水尽朝宗。
上张弘靖相公:传封三世尽河东，家占中条第一峰。旱岁天教作霖雨，明时帝用补山龙。草开旧路沙痕在，日照新池凤迹重。卑散自知霄汉隔，若为门下赐从容。
上裴度舍人:小松双对凤池开，履迹衣香逼上台。天意皆从彩毫出，宸心尽向紫烟来。非时玉案呈宣旨，每日金阶谢赐回。仙侣何因记名姓，县丞头白走尘埃。
上杜元颖相公:学士金銮殿后居，天中行坐侍龙舆。承恩不许离床谢，密诏常教倚案书。马上唤遮红觜鸭，船头看钓赤鳞鱼。闲曹散吏无相识，犹记荆州拜谒初。
赠卢汀谏议:青蛾不得在床前，空室焚香独自眠。功证诗篇离景象，药成官位属神仙。闲过寺观长冲夜，立送封章直上天。近见兰台诸吏说，御诗新集未教传。
贺杨巨源博士拜虞部员外:合归兰署已多时，上得金梯亦未迟。两省郎官开道路，九州山泽属曹司。诸生拜别收书卷，旧客看来读制词。残著几丸仙药在，分张还遣病夫知。
赠郭将军:承恩新拜上将军，当直巡更近五云。天下表章经院过，宫中语笑隔墙闻。密封计策非时奏，别赐衣裳到处薰。向晚临阶看号簿，眼前风景任支分。
赠田将军:初从学院别先生，便领偏师得战名。大小独当三百阵，纵横只用五千兵。回残匹帛归天库，分好旌旗入禁营。自执金吾长上直，蓬莱宫里夜巡更。
赠胡泟将军:书生难得是金吾，近日登科记总无。半夜进傩当玉殿，未明排仗到铜壶。朱牌面上分官契，黄纸头边押敕符。恐要蕃中新道路，指挥重画五城图。
留别田尚书:拟报平生未杀身，难离门馆起居频。不看匣里钗头古，犹恋机中锦样新。一旦甘为漳岸老，全家却作杜陵人。朝天路在骊山下，专望红旗拜旧尘。
送唐大夫罢节归山:年少平戎老学仙，表求骸骨乞生全。不堪腰下悬金印，已向云西寄玉田。旄节抱归官路上，公卿送到国门前。人间鸡犬同时去，遥听笙歌隔水烟。
送司空神童:杏花坛上授书时，不废中庭趁蝶飞。暗写五经收部秩，初年七岁著衫衣。秋堂白发先生别，古巷青襟旧伴归。独向凤城持荐表，万人丛里有光辉。
送振武张尚书:回天转地是将军，扶助春宫上五云。抚背恩虽同骨肉，拥旄名未敌功勋。尽收壮勇填兵数，不向蕃浑夺马群。闲即单于台下猎，威声直到海西闻。
送吴谏议上饶州:鄱阳太守是真人，琴在床头箓在身。曾向先皇边谏事，还应上帝处称臣。养生自有年支药，税户应停月进银。净扫水堂无侍女，下街唯共鹤殷勤。
赠阎少保:髭须虽白体轻健，九十三来却少年。问事爱知天宝里，识人皆是武皇前。玉装剑佩身长带，绢写方书子不传。侍女常时教合药，亦闻私地学求仙。
送魏州李相公:百代功勋一日成，三年五度换双旌。闲来不对人论战，难处长先自请行。旗下可闻诛败将，阵头多是用降兵。当朝面受新恩去，算料妖星不敢生。
赠索暹将军:浑身著箭瘢犹在，万槊千刀总过来。轮剑直冲生马队，抽旗旋踏死人堆。闻休斗战心还痒，见说烟尘眼即开。泪滴先皇阶下土，南衙班里趁朝回。
赠王屋道士赴诏:玉皇符诏下天坛，玳瑁头簪白角冠。鹤遣院中童子养，鹿凭山下老人看。法成不怕刀枪利，体实常欺石榻寒。能断世间腥血味，长生只要一丸丹。
赠王处士:松树当轩雪满池，青山掩障碧纱幮。鼠来案上常偷水，鹤在床前亦看棋。道士写将行气法，家童授与步虚词。世间有似君应少，便乞从今作我师。
洛中张籍新居:最是城中闲静处，更回门向寺前开。云山且喜重重见，亲故应须得得来。借倩学生排药合，留连处士乞松栽。自君移到无多日，墙上人名满绿苔。
题裴处士碧虚溪居:鸟声真似深山里，平地人间自不同。春圃紫芹长卓卓，暖泉青草一丛丛。松台前后花皆别，竹崦高低水尽通。细问来时从近远，溪名载入县图中。
送阿史那将军安西迎旧使灵榇（一作送史将军）:汉家都护边头没，旧将麻衣万里迎。阴地背行山下火，风天错到碛西城。单于送葬还垂泪，部曲招魂亦道名。却入杜陵秋巷里，路人来去读铭旌。
赠崔礼驸马:凤凰楼阁连宫树，天子崔郎自爱贫。金埒减添栽药地，玉鞭平与卖书人。家中弦管听常少，分外诗篇看即新。一月一回陪内宴，马蹄犹厌踏香尘。
赠太清卢道士:上清道士未升天，南岳中华作散仙。书卖八分通字学，丹烧九转定人年。修行近日形如鹤，导引多时骨似绵。想向诸山寻礼遍，却回还守老君前。
送宫人入道:休梳丛鬓洗红妆，头戴芙蓉出未央。弟子抄将歌遍叠，宫人分散舞衣裳。问师初得经中字，入静犹烧内里香。发愿蓬莱见王母，却归人世施仙方。
上李吉甫相公:圣朝齐贺说逢殷，霄汉无云日月真。金鼎调和天膳美，瑶池沐浴赐衣新。两河开地山川正，四海休兵造化仁。曾向山东为散吏，当今窦宪是贤臣。
上李益庶子:紫烟楼阁碧纱亭，上界诗仙独自行。奇险驱回还寂寞，云山经用始鲜明。藕绡纹缕裁来滑，镜水波涛滤得清。昏思愿因秋露洗，幸容阶下礼先生。
题元郎中新宅:近移松树初栽药，经帙书签一切新。铺设暖房迎道士，支分闲院著医人。买来高石虽然贵，入得朱门未免贫。惟有好诗名字出，倍教年少损心神。
初授太府丞言怀:除书亦下属微班，唤作官曹便不闲。检案事多关市井，听人言志在云山。病童唤著唯行慢，老马鞭多转放顽。此去仙宫无一里，遥看松树众家攀。
赠李愬仆射:唐州将士死生同，尽逐双旌旧镇空。独破淮西功业大，新除陇右世家雄。知时每笑论兵法，识势还轻立战功。次第各分茅土贵，殊勋并在一门中。
书赠旧浑二曹长:二年同在华清下，入县门中最近邻。替饮觥筹知户小，助成书屋见家贫。夜棋临散停分客，朝浴先回各送人。僮仆使来传语熟，至今行酒校殷勤。
上崔相公:枯桂衰兰一遍春，唯将道德定君臣。施行圣泽山川润，图画天文彩色新。开阁覆看祥瑞历，封名直进薜萝人。应怜老病无知己，自别溪中满鬓尘。
寄杨十二秘书:初移古寺正南方，静是浮山远是庄。人定犹行背街鼓，月高还去打僧房。新诗欲写中朝满，旧卷常抄外国将。闲出天门醉骑马，可怜蓬阁秘书郎。
谢田赞善见寄:五侯三任未相称，头白如丝作县丞。错判符曹群吏笑，乱书岩石一山憎。自知酒病衰肠怯，遥怕春残百鸟凌。年少力生犹不敌，况加憔悴闷腾腾。
晚秋病中:万事风吹过耳轮，贫儿活计亦曾闻。偶逢新语书红叶，难得闲人话白云。霜下野花浑著地，寒来溪鸟不成群。病多体痛无心力，更被头边药气熏。
薛二十池亭:每个树边消一日，绕池行匝又须行。异花多是非时有，好竹皆当要处生。斜竖小桥看岛势，远移山石作泉声。浮萍著岸风吹歇，水面无尘晚更清。
题柱国寺:皇帝施钱修此院，半居天上半人间。丹梯暗出三重阁，古像斜开一面山。松柏自穿空地少，川原不税小僧闲。行香天使长相续，早起离城日午还。
昭应官舍书事:县在华清宫北面，晓看楼殿正相当。庆云出处依时报，御果呈来每度尝。腊月近汤泉不冻，夏天临渭屋多凉。两衙早被官拘束，登阁巡溪亦属忙。
昭应李郎中见贻佳作次韵奉酬:窗户风凉四面开，陶公爱晚上高台。中庭不热青山入，野水初晴白鸟来。精思道心缘境熟，粗疏文字见诗回。诸生围绕新篇读，玉阙仙官少此才。
闲说:桃花百叶不成春，鹤寿千年也未神。秦陇州缘鹦鹉贵，王侯家为牡丹贫。歌头舞遍回回别，鬓样眉心日日新。鼓动六街骑马出，相逢总是学狂人。
自伤:衰门海内几多人，满眼公卿总不亲。四授官资元七品，再经婚娶尚单身。图书亦为频移尽，兄弟还因数散贫。独自在家长似客，黄昏哭向野田春。
田侍中宴席:香熏罗幕暖成烟，火照中庭烛满筵。整顿舞衣呈玉腕，动摇歌扇露金钿。青蛾侧座调双管，彩凤斜飞入五弦。虽是沂公门下客，争将肉眼看云天。
寒食日看花:早入公门到夜归，不因寒食少闲时。颠狂绕树猿离锁，跳踯缘冈马断羁。酒污衣裳从客笑，醉饶言语觅花知。老来自喜身无事，仰面西园得咏诗。
和少府崔卿微雪早朝:蓬莱春雪晓犹残，点地成花绕百官。已傍祥鸾迷殿角，还穿瑞草入袍襕。无多白玉阶前湿，积渐青松叶上干。粉画南山棱郭出，初晴一半隔云看。
和胡将军寓直:宫鸦栖定禁枪攒，楼殿深严月色寒。进状直穿金戟槊，探更先傍玉钩栏。漏传五点班初合，鼓动三声仗已端。遥见正南宣不坐，新栽松树唤人看。
长安早春:霏霏漠漠绕皇州，销雪欺寒不自由。先向红妆添晓梦，争来白发送新愁。暖催衣上缝罗胜，晴报窗中点彩球。每度暗来还暗去，今年须遣蝶迟留。
早春病中:日日春风阶下起，不吹光彩上寒株。师教绛服禳衰月，妻许青衣侍病夫。健羡人家多力子，祈求道士有神符。世间方法从谁问，卧处还看药草图。
上阳宫:上阳花木不曾秋，洛水穿宫处处流。画阁红楼宫女笑，玉箫金管路人愁。幔城入涧橙花发，玉辇登山桂叶稠。曾读列仙王母传，九天未胜此中游。
李处士故居:露浓烟重草萋萋，树映阑干柳拂堤。一院落花无客醉，半窗残月有莺啼。芳筵想像情难尽，故榭荒凉路欲迷。风景宛然人自改，却经门外马频嘶。
村居即事:休看小字大书名，向日持经眼却明。时过无心求富贵，身闲不梦见公卿。因寻寺里薰辛断，自别城中礼数生。斜月照房新睡觉，西峰半夜鹤来声。
维扬冬末寄幕中二从事:江上数株桑枣树，自从离乱更荒凉。那堪旅馆经残腊，只把空书寄故乡。典尽客衣三尺雪，炼精诗句一头霜。故人多在芙蓉幕，应笑孜孜道未光。
御猎:青山直绕凤城头，浐水斜分入御沟。新教内人唯射鸭，长随天子苑东游。
长门烛:秋夜床前蜡烛微，铜壶滴尽晓钟迟。残光欲灭还吹著，年少宫人未睡时。
过绮岫宫（东都永宁县西五里）:玉楼倾倒粉墙空，重叠青山绕故宫。武帝去来罗袖尽，野花黄蝶领春风。
宫前早春（一作华清宫）:酒幔高楼一百家，宫前杨柳寺前花。内园分得温汤水，二月中旬已进瓜。
奉同曾郎中题石瓮寺得嵌韵:寺门连内绕丹岩，下界云开数过帆。遥指上皇翻曲处，百官题字满西嵌。
旧宫人:先帝旧宫宫女在，乱丝犹挂凤凰钗。霓裳法曲浑抛却，独自花间扫玉阶。
新授戒尼师:新短方裙叠作棱，听钟洗钵绕青蝇。自知戒相分明后，先出坛场礼大僧。
太和公主和蕃:塞黑云黄欲渡河，风沙眯眼雪相和。琵琶泪湿行声小，断得人肠不在多。
元太守同游七泉寺:盘磴回廊古塔深，紫芝红药入云寻。晚吹箫管秋山里，引得弥猴出象林。
望定州寺:回看佛阁青山半，三四年前到上头。省得老僧留不住，重寻更可有因由。
道中寄杜书记:西南东北暮天斜，巴字江边楚树花。珍重荆州杜书记，闲时多在广师家。
听琴:无事此身离白云，松风溪水不曾闻。至心听著仙翁引，今看青山围绕君。
赠陈评事:识君虽向歌钟会，说事不离云水间。春夜酒醒长起坐，灯前一纸洞庭山。
寄画松僧:天香寺里古松僧，不画枯松落石层。最爱临江两三树，水禽栖处解无藤。
花褐裘:对织芭蕉雪毳新，长缝双袖窄裁身。到头须向边城著，消杀秋风称猎尘。
夜看美人宫棋:宫棋布局不依经，黑白分明子数停。巡拾玉沙天汉晓，犹残织女两三星。
上田仆射:一方新地隔河烟，曾接诸生听管弦。却忆去年寒食会，看花犹在水堂前。
江陵道中:菱叶参差萍叶重，新蒲半折夜来风。江村水落平地出，溪畔渔船青草中。
冬至后招于秀才:日近山红暖气新，一阳先入御沟春。闻闲立马重来此，沐浴明年称意身。
别曲:毒蛇在肠疮满背，去年别家今别弟。马头对哭各东西，天边柳絮无根蒂。
长安别:长安清明好时节，只宜相送不宜别。恶心床上铜片明，照见离人白头发。
宫人斜:未央墙西青草路，宫人斜里红妆墓。一边载出一边来，更衣不减寻常数。
春词:良人朝早半夜起，樱桃如珠露如水。下堂把火送郎回，移枕重眠晓窗里。
野池:野池水满连秋堤，菱花结实蒲叶齐。川口雨晴风复止，蜻蜓上下鱼东西。
题崔秀才里居:自知名出休呈卷，爱去人家远处居。时复打门无别事，铺头来索买残书。
酬柏侍御答酒:茱萸酒法大家同，好是盛来白碗中。这度自知颜色重，不消诗里弄溪翁。
别药栏:芍药丁香手里栽，临行一日绕千回。外人应怪难辞别，总是山中自取来。
长门:长门闭定不求生，烧却头花卸却筝。病卧玉窗秋雨下，遥闻别院唤人声。
题渭亭:云开远水傍秋天，沙岸蒲帆隔野烟。一片蔡州青草色，日西铺在古台边。
过喜祥山馆:夜过深山算驿程，三回黑地听泉声。自离军马身轻健，得向溪边尽足行。
送迁客:万里潮州一逐臣，悠悠青草海边春。天涯莫道无回日，上岭还逢向北人。
废寺:废寺乱来为县驿，荒松老柏不生烟。空廊屋漏画僧尽，梁上犹书天宝年。
题禅师房:浮生不住叶随风，填海移山总是空。长向人间愁老病，谁来闲坐此房中。
看石楠花:留得行人忘却归，雨中须是石楠枝。明朝独上铜台路，容见花开少许时。
长安县后亭看画:水冻横桥雪满地，新排石笋绕巴篱。县门斜掩无人吏，看画双飞白鹭鸶。
华岳庙二首:女巫遮客买神盘，争取琵琶庙里弹。闻有马蹄生拍树，路人来去向南看。自移西岳门长锁，一个行人一遍开。上庙参天今见在，夜头风起觉神来。
酬赵侍御:年少同为邺下游，闲寻野寺醉登楼。别来衣马从胜旧，争向边尘满白头。
镊白:总道老来无用处，何须白发在前生。如今不用偷年少，拔却三茎又五茎。
送山人二首:嵩山古寺离来久，回见溪桥野叶黄。辛苦老师看守处，为悬秋药闭空房。山客狂来跨白驴，袖中遗却颍阳书。人间亦有妻儿在，抛向嵩阳古观居。
扬州寻张籍不见:别后知君在楚城，扬州寺里觅君名。西江水阔吴山远，却打船头向北行。
宿长安县后斋:新向金阶奏罢兵，长安县里绕池行。喜欢得伴山僧宿，看雪吟诗直到明。
夜看扬州市:夜市千灯照碧云，高楼红袖客纷纷。如今不似时平日，犹自笙歌彻晓闻。
寄韦谏议:百年看似暂时间，头白求官亦未闲。独有龙门韦谏议，三征不起恋青山。
寻补阙旧宅:知得清名二十年，登山上坂乞新篇。除书近拜侍臣去，空院鸟啼风竹前。
初冬旅游:远投人宿趁房迟，僮仆伤寒马亦饥。为客悠悠十月尽，庄头栽竹已过时。
江馆对雨:鸟声愁雨似秋天，病客思家一向眠。草馆门临广州路，夜闻蛮语小江边。
雨过山村:雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
山店（一作卢纶诗）:登登石路何时尽，决决溪泉到处闻。风动叶声山犬吠，一家松火隔秋云。
雨中寄东溪韦处士:雨中溪破无干地，浸著床头湿著书。一个月来山水隔，不知茅屋若为居。
乞竹:乞取池西三两竿，房前栽著病时看。亦知自惜难判割，犹胜横根引出栏。
人家看花:年少狂疏逐君马，去来憔悴到京华。恨无闲地栽仙药，长傍人家看好花。
未央风:五更先起玉阶东，渐入千门万户中。总向高楼吹舞曲，秋风还不及春风。
归山庄:长安寄食半年余，重向人边乞荐书。山路独归冲夜雪，落斜骑马避柴车。
寒食忆归:京中曹局无多事，寒食贫儿要在家。遮莫杏园胜别处，亦须归看傍村花。
留别张广文:谢恩新入凤凰城，乱定相逢合眼明。千万求方好将息，杏花寒食的同行。
送郑山人归山:玉作车辕蒲作轮，当初不起颍阳人。一家总入嵩山去，天子何因得谏臣。
伤堕水乌:一乌堕水百乌啼，相吊相号绕故堤。眼见行人车辗过，不妨同伴各东西。
看棋:彼此抽先局势平，傍人道死的还生。两边对坐无言语，尽日时闻下子声。
设酒寄独孤少府:自看和酿一依方，缘看松花色较黄。不分君家新酒熟，好诗收得被回将。
赠人二首（一作赠工部郎中）:金炉烟里要班头，欲得归山可自由。每度报朝愁入阁，在先教示小千牛。多在蓬莱少在家，越绯衫上有红霞。朝回不向诸余处，骑马城西检校花。
楼前:天宝年前勤政楼，每年三日作千秋。飞龙老马曾教舞，闻著音声总举头。
寄刘蕡问疾:年少病多应为酒，谁家将息过今春。赊来半夏重熏尽，投著山中旧主人。
听雨（一作司空图诗）:半夜思家睡里愁，雨声落落屋檐头。照泥星出依前黑，淹烂庭花不肯休。
新晴:夏夜新晴星校少，雨收残水入天河。檐前熟著衣裳坐，风冷浑无扑火蛾。
秋日后（一作新晴后）:住处近山常足雨，闻晴晒曝旧芳茵。立秋日后无多热，渐觉生衣不著身。
哭孟东野二首:吟损秋天月不明，兰无香气鹤无声。自从东野先生死，侧近云山得散行。老松临死不生枝，东野先生早哭儿。但是洛阳城里客，家传一本杏殇诗。
寄蜀中薛涛校书（一作胡曾诗）:万里桥边女校书，枇杷花里闭门居。扫眉才子于今少，管领春风总不如。
路中上田尚书:去路何词见六亲，手中刀尺不如人。可怜池阁秋风夜，愁绿娇红一遍新。
于主簿厅看花:小叶稠枝粉压摧，暖风吹动鹤翎开。若无别事为留滞，应便抛家宿看来。
江楼对雨寄杜书记:竹烟花雨细相和，看著闲书睡更多。好是主人无事日，应持小酒按新歌。
观蛮妓:欲说昭君敛翠蛾，清声委曲怨于歌。谁家年少春风里，抛与金钱唱好多。
送顾非熊秀才归丹阳:江城柳色海门烟，欲到茅山始下船。知道君家当瀑布，菖蒲潭在草堂前。
老人歌:白发老人垂泪行，上皇生日出京城。如今供奉多新意，错唱当时一半声。
对酒:为病比来浑断绝，缘花不免却知闻。从来事事关身少，主领春风只在君。
晓望华清宫:晓来楼阁更鲜明，日出阑干见鹿行。武帝自知身不死，看修玉殿号长生。
赠李愬仆射二首:和雪翻营一夜行，神旗冻定马无声。遥看火号连营赤，知是先锋已上城。旗幡四面下营稠，手诏频来老将忧。每日城南空挑战，不知生缚入唐州。
秋夜对雨寄石瓮寺二秀才:夜山秋雨滴空廊，灯照堂前树叶光。对坐读书终卷后，自披衣被扫僧房。
华清宫前柳:杨柳宫前忽地春，在先惊动探春人。晓来唯欠骊山雨，洗却枝头绿上尘。
别杨校书:从军秣马十三年，白发营中听早蝉。故作老丞身不避，县名昭应管山泉。
和门下武相公春晓闻莺:侵黑行飞一两声，春寒啭小未分明。若教更解诸余语，应向宫花不惜情。
寄广文张博士:春明门外作卑官，病友经年不得看。莫道长安近于日，升天却易到城难。
早春书情:渐老风光不著人，花溪柳陌早逢春。近来行到门前少，趁暖闲眠似病人。
眼病寄同官:天寒眼痛少心情，隔雾看人夜里行。年少往来常不住，墙西冻地马蹄声。
九日登丛台:平原池阁在谁家，双塔丛台野菊花。零落故宫无入路，西来涧水绕城斜。
题酸枣县蔡中郎碑:苍苔满字土埋龟，风雨销磨绝妙词。不向图经中旧见，无人知是蔡邕碑。
江陵使至汝州:回看巴路在云间，寒食离家麦熟还。日暮数峰青似染，商人说是汝州山。
十五夜望月寄杜郎中:中庭地白树栖鸦，蛉露无声湿桂花。今夜月明人尽望，不知秋思在谁家。
寄同州田长史:除听好语耳常聋，不见诗人眼底空。莫怪出城为长史，总缘山在白云中。
外按:夹城门向野田开，白鹿非时出洞来。日暮秦陵尘土起，从东外按使初回。
胡笳十八拍。第二拍:马上将余向绝域，厌生求死死不得。戎羯腥膻岂是人，豺狼喜怒难姑息。行尽天山足霜霰，风土萧条近胡国。万里重阴鸟不飞，寒沙莽莽无南北。
胡笳十八拍。第三拍:如羁囚兮在缧绁，忧虑万端无处说。使余刀兮剪余发，食余肉兮饮余血。诚知杀身愿如此，以余为妻不如死。早被蛾眉累此身，空悲弱质柔如水。
胡笳十八拍。第四拍:山川路长谁记得，何处天涯是乡国。自从惊怖少精神，不觉风霜损颜色。夜中归梦来又去，朦胧岂解传消息。漫漫胡天叫不闻，明明汉月应相识。
胡笳十八拍。第五拍:水头宿兮草头坐，风吹汉地衣裳破。羊脂沐发长不梳，羔子皮裘领仍左。狐襟貉袖腥复膻，昼披行兮夜披卧。毡帐时移无定居，日月长兮不可过。
胡笳十八拍。第六拍:怪得春光不来久，胡中风土无花柳。天翻地覆谁得知，如今正南看北斗。姓名音信两不通，终日经年常闭口。是非取与在指撝，言语传情不如手。
胡笳十八拍。第七拍:男儿妇人带弓箭，塞马蕃羊卧霜霰。寸步东西岂自由，偷生乞死非情愿。龟兹觱篥愁中听，碎叶琵琶夜深怨。竟夕无云月上天，故乡应得重相见。
胡笳十八拍。第八拍:忆昔私家恣娇小，远取珍禽学驯扰。如今沦弃念故乡，悔不当初放林表。朔风萧萧寒日暮，星河寥落胡天晓。旦夕思归不得归，愁心想似笼中鸟。
胡笳十八拍。第九拍:当日苏武单于问，道是宾鸿解传信。学他刺血写得书，书上千重万重恨。髯胡少年能走马，弯弓射飞无远近。遂令边雁转怕人，绝域何由达方寸。
胡笳十八拍。第十拍:恨凌辱兮恶腥膻，憎胡地兮怨胡天。生得胡儿欲弃捐，及生母子情宛然。貌殊语异憎还爱，心中不觉常相牵。朝朝暮暮在眼前，腹生手养宁不怜。
胡笳十八拍。第十一拍:日来月往相催迁，迢迢星岁欲周天。无冬无夏卧霜霰，水冻草枯为一年。汉家甲子有正朔，绝域三光空自悬。几回鸿雁来又去，肠断蟾蜍亏复圆。
胡笳十八拍。第十二拍:破瓶落井空永沈，故乡望断无归心。宁知远使问姓名，汉语泠泠传好音。梦魂几度到乡国，觉后翻成哀怨深。如今果是梦中事，喜过悲来情不任。
胡笳十八拍。第十三拍:童稚牵衣双在侧，将来不可留又忆。还乡惜别两难分，宁弃胡儿归旧国。山川万里复边戍，背面无由得消息。泪痕满面对残阳，终日依依向南北。
胡笳十八拍。第十四拍:莫以胡儿可羞耻，恩情亦各言其子。手中十指有长短，截之痛惜皆相似。还乡岂不见亲族，念此飘零隔生死。南风万里吹我心，心亦随风度辽水。
胡笳十八拍。第十五拍:叹息襟怀无定分，当时怨来归又恨。不知愁怨情若何，似有锋铓扰方寸。悲欢并行情未快，心意相尤自相问。不缘生得天属亲，岂向仇雠结恩信。
胡笳十八拍。第十六拍:去时只觉天苍苍，归日始知胡地长。重阴白日落何处，秋雁所向应南方。平沙四顾自迷惑，远近悠悠随雁行。征途未尽马蹄尽，不见行人边草黄。
胡笳十八拍。第十七拍:行尽胡天千万里，唯见黄沙白云起。马饥跑雪衔草根，人渴敲冰饮流水。燕山仿佛辨烽戍，鼙鼓如闻汉家垒。努力前程是帝乡，生前免向胡中死。
胡笳十八拍。第十八拍:归来故乡见亲族，田园半芜春草绿。明烛重燃煨烬灰，寒泉更洗沈泥玉。载持巾栉礼仪好，一弄丝桐生死足。出入关山十二年，哀情尽在胡笳曲。
重阳日寄上饶李明府:重阳秋雁未衔芦，始觉他乡节候殊。旅馆但知闻蟋蟀，邮童不解献茱萸。陶潜何处登高醉，倦客停桡一事无。来岁公田多种黍，莫教黄菊笑杨朱。
同诸子哭张元易:盛德高名总是空，神明福善大朦胧。游魂永永无归日，流水年年自向东。素帷旅榇乡关远，丹旐孤灯客舍中。伯道共悲无后嗣，孀妻老母断根蓬。
送刘寰北归:南巢登望县城孤，半是青山半是湖。知尔素多山水兴，此回归去更来无。
送王閈归苏州:深山穷谷没人来，邂逅相逢眼渐开。云鹤洞宫君未到，夕阳帆影几时回。
送人往虔州:莫叹乘轺道路赊，高楼日日望还家。人到南康皆下泪，唯君笑向此中花。
送僧往湖南（一作送清上人）:闲出东林日影斜，稻苗深浅映袈裟。船到南湖风浪静，可怜秋水照莲花。
送元使君自楚移越:露冕行春向若耶，野人怀惠欲移家。东风二月淮阴郡，唯见棠梨一树花。
移居深山谢别亲故:不食皇精不采薇，葛苗为带草为衣。孤云更入深山去，人绝音书雁自飞。
送王永二首（一作合溪送王永归东郭）:君去春山谁共游，鸟啼花落水空流。如今送别临溪水，他日相思来水头。绵衣似热夹衣寒，时景虽和春已阑。诚知暂别那惆怅，明日藤花独自看。
送别:灞岸青门有弊庐，昨来闻道半丘墟。陌头空送长安使，旧里无人可寄书。
送王贞:清阳玉润复多才，邂逅佳期过早梅。槿花亦可浮杯上，莫待东篱黄菊开。
送薛六暂游扬州:志在乘轩鸣玉珂，心期未快隐青萝。广陵行路风尘合，城郭新秋砧杵多。
送杨行元赴举:晚渡邗沟惜别离，渐看烽火马行迟。千钧何处穿杨叶，二月长安折桂枝。
行营送人:鞞鼓喧喧对古城，独寻归鸟马蹄轻。回来看觅莺飞处，即是将军细柳营。
滑州送人先归:河水冰消雁北飞，寒衣未足又春衣。自怜漂荡经年客，送别千回独未归。
送濬上人:木落前山霜露多，手持寒锡远头陀。眼看庭树梅花发，不见诗人独咏歌。
高邮送弟遇北游:门临楚国舟船路，易见行人易别离。今日送君心最恨，孤帆水下又风吹。
送豆卢郎赴海陵:烟波极目已沾襟，路出东塘水更深。看取海头秋草色，一如江上别离心。
送女子:青娥宛宛聚为裳，乌鹊桥成别恨长。惆怅梧桐非旧影，不悲鸿雁暂随阳。
酬道芬寄画松:闻道铅华学沈宁，寒枝淅沥叶青青。一株将比囊中树，若个年多有茯苓。
山翁持酒相访以画松酬之:白社风霜惊暮年，铜瓶桑落慰秋天。怜君意厚留新画，不著松枝当酒钱。
题潘师房:渡水傍山寻石壁，白云飞处洞门开。仙人来往行无迹，石径春风长绿苔。
谢自然却还旧居:仙侣招邀自有期，九天升降五云随。不知辞罢虚皇日，更向人间住几时。
寄李俌:挂却衣冠披薜荔，世人应是笑狂愚。年来渐觉髭须黑，欲寄松花君用无。
赠头陀师:少壮从戎马上飞，雪山童子未缁衣。秋山年长头陀处，说我军前射虎归。
赠严四草屦:轻微菅蒯将何用，容足偷安事颇同。日入信陵宾馆静，赠君闲步月明中。
题刘偃庄:何事退耕沧海畔，闲看富贵白云飞。门前种稻三回熟，县里官人四考归。
题黄陂夫人祠:苍山云雨逐明神，唯有香名万岁春。东风三月黄陂水，只见桃花不见人。
题道济上人房:何处营求出世间，心中无事即身闲。门外水流风叶落，唯将定性对前山。
梨树阴:福庭人静少攀援，雨露偏滋影易繁。磊落紫香香亚树，清阴满地昼当轩。
秋蝉声:萧条旅舍客心惊，断续僧房静又清。借问蝉声何所为，人家古寺两般声。
归山留别子侄二首:车马驱驰人在世，东西南北鹤随云。莫言贫病无留别，百代簪缨将付君。不逐浮云不羡鱼，杏花茅屋向阳居。鹤鸣华表应传语，雁度霜天懒寄书。
与湛上人院画松:水墨乍成岩下树，摧残半隐洞中云。猷公曾住天台寺，阴雨猿声何处闻。
白沙宿窦常宅观妓:扬子澄江映晚霞，柳条垂岸一千家。主人留客江边宿，十月繁霜见杏花。
上巳日两县寮友会集时主邮不遂驰赴辄题以寄方寸:踏青看竹共佳期，春水晴山祓禊词。独坐邮亭心欲醉，樱桃落尽暮愁时。
怀张璪:苔石苍苍临涧水，阴风袅袅动松枝。世间唯有张通会，流向衡阳那得知。
与于中丞:万顷荒林不敢看，买山容足拟求安。田园失计全芜没，何处春风种蕙兰。
袁十五远访山门:僻居谋道不谋身，避病桃源不避秦。远入青山何所见，寒花满径白头人。
行营病中:心许征南破虏归，可言羸病卧戎衣。迟迟不见怜弓箭，惆怅秋鸿敢近飞。
合谿水涨寄敬山人:共爱碧谿临水住，相思来往践莓苔。而今却欲嫌溪水，雨涨春流隔往来。
不羡花:惆怅朝阳午又斜，剩栽桃李学仙家。花开花落人如旧，谁道容颜不及花。
醉后:春草秋风老此身，一瓢长醉任家贫。醒来还爱浮萍草，漂寄官河不属人。
题水洞二首:桃花流出武陵洞，梦想仙家云树春。今看水入洞中去，却是桃花源里人。长看岩穴泉流出，忽听悬泉入洞声。莫摘山花抛水上，花浮出洞世人惊。
代人村中悼亡二首:花落茅檐转寂寥，魂随暮雨此中销。迩来庭柳无人折，长得垂枝一万条。虚室无人乳燕飞，苍苔满地履痕稀。庭前唯有蔷薇在，花似残妆叶似衣。
画石:苍藓千年粉绘传，坚贞一片色犹全。那知忽遇非常用，不把分铢补上天。
咏双开莲花:菡萏新花晓并开，浓妆美笑面相隈。西方采画迦陵鸟，早晚双飞池上来。
夜闻邻管:何事霜天月满空，鹂雏百啭向春风。邻家思妇更长短，杨柳如丝在管中。
山中寄元二侍御二首:心期汗漫卧云扃，家计漂零水上萍。桃李向秋凋落尽，一枝松色独青青。拖紫锵金济世才，知君倚玉望三台。深山穷谷无人到，唯有狂愚独自来。
上崔十五老丈:天汉乘槎可问津，寂寥深景到无因。看花独往寻诗客，不为经时谒丈人。
袁德师求画松:柏偃松□势自分，森梢古意出浮云。如今眼暗画不得，旧有三株持赠君。
早夏月夜问王开:清风首夏夜犹寒，嫩笋侵阶竹数竿。君向苏台长见月，不知何事此中看。
裴十六厅即事:主人能政讼庭闲，帆影云峰户牖间。每到夕阳岚翠近，只言篱障倚前山。
春日行营即事:风引双旌马首齐，曹南战胜日平西。为儒不解从戎事，花落春深闻鼓鼙。
画树后呈濬师:翔凤边风十月寒，苍山古木更摧残。为君壁上画松柏，劲雪严霜君试看。
吊从甥:日晚河边访茕独，衰柳寒芜绕茅屋。儿童惊走报人来，孀妇开门一声哭。
送别萧二:橘花香覆白蘋洲，江引轻帆入远游。千里云天风雨夕，忆君不敢再登楼。
夏日:映日纱窗深且闲，含桃红日石榴殷。银瓶绠转桐花井，沉水烟销金博山。文簟象床娇倚瑟，彩奁铜镜懒拈环。明朝戏去谁相伴，年少相逢狭路间。
送黄晔明府岳州湘阴赴任（一作刘三复诗）:拟占名场第一科，龙门十上困风波。三年护塞从戎远，万里投荒失意多。花县到时铜墨贵，叶舟行处水云和。遥知布惠苏民后，应向祠堂吊汨罗。
禅门寺暮钟:簨簴高悬于阗钟，黄昏发地殷龙宫。游人忆到嵩山夜，叠阁连楼满太空。
送红线:采菱歌怨木兰舟，送客魂销百尺楼。还似洛妃乘雾去，碧天无际水空流。
逼寒节寄崔七（崔七，湖州崔使君之子）:闲庭只是长莓苔，三径曾无车马来。旅馆尚愁寒食火，羁心懒向不然灰。门前下客虽弹铗，溪畔穷鱼且曝腮。他日趋庭应问礼，须言陋巷有颜回。
长安喜雪（一作陈羽诗）:千门万户雪花浮，点点无声落瓦沟。全似玉尘消更积，半成冰片结还流。光含晓色清天苑，轻逐微风绕御楼。平地已沾盈尺润，年丰须荷富人侯。
宴杨驸马山亭（一作陈羽诗）:垂杨拂岸草茸茸，绣户窗前花影重。鲙下玉盘红缕细，酒开金瓮绿醅浓。中朝驸马何平叔，南国词人陆士龙。落日泛舟同醉处，回潭百丈映千峰。
过宣上人湖上兰若:十年湖上结幽期，偏向东林遇远师。未道姓名童子识，不酬言语上人知。闲花落日滋苔径，细雨和烟著柳枝。问我别来何所得，解将无事当无为。
同达奚宰游窦子明仙坛（一作同张明府游仙台）:松桧阴深一径微，中峰石室到人稀。仙官不住青山在，故老相传白日飞。华表问栽何岁木，片云留著去时衣。今朝茂宰寻真处，暂驻双凫且莫归。
平陵寓居再逢寒食:几回江上泣途穷，每遇良辰叹转蓬。火燧知从新节变，灰心还与故人同。莫听黄鸟愁啼处，自有花开久客中。贫病固应无挠事，但将怀抱醉春风。
寻隐者韦九山人于东溪草堂:寻得仙源访隐沦，渐来深处渐无尘。初行竹里唯通马，直到花间始见人。四面云山谁作主，数家烟火自为邻。路傍樵客何须问，朝市如今不是秦。
送李司直归浙东幕兼寄鲍行军…平郡王（一作朱长文诗）:翩翩书记早曾闻，二十年来愿见君。今日相逢悲白发，同时几许在青云。人从北固山边去，水到西陵渡口分。会作王门曳裾客，为余前谢鲍参军。
送薛补阙入朝（一作鲍溶诗）:平原门下十馀人，独受恩多未杀身。每叹陆家兄弟少，更怜杨氏子孙贫。柴门岂断施行马，鲁酒那堪醉近臣。赖有军中遗令在，犹将谈笑对风尘。
人日陪宣州范中丞…范侍御传真宴东峰亭（一作鲍溶诗）:人日春风绽早梅，谢家兄弟看花来。吴姬对酒歌千曲，秦女留人酒百杯。丝柳向空轻婉转，玉山看日渐裴回。流光易去欢难得，莫厌频频上此台。
上巳寄孟中丞（一作鲍溶诗）:世间禊事风流处，镜里云山若画屏。今日会稽王内史，好将宾客醉兰亭。
上巳日忆江南禊事:黄河西绕郡城流，上巳应无祓禊游。为忆渌江春水色，更随宵梦向吴洲。
渔父:八月九月芦花飞，南谿老人重钓归。秋山入帘翠滴滴，野艇倚槛云依依。却把渔竿寻小径，闲梳鹤发对斜晖。翻嫌四皓曾多事，出为储皇定是非。
会稽东小山:月色寒潮入剡溪，青猿叫断绿林西。昔人已逐东流去，空见年年江草齐。
寒食寄李补阙:兰陵士女满晴川，郊外纷纷拜古埏。万井闾阎皆禁火，九原松柏自生烟。人间后事悲前事，镜里今年老去年。介子终知禄不及，王孙谁肯一相怜。
仲月赏花:梅花似雪柳含烟，南地风光腊月前。把酒且须拚却醉，风流何必待歌筵。
观祈雨:桑条无叶土生烟，箫管迎龙水庙前。朱门几处看歌舞，犹恐春阴咽管弦。
江南春:池塘春暖水纹开，堤柳垂丝间野梅。江上年年芳意早，蓬瀛春色逐潮来。
过华清宫:君王游乐万机轻，一曲霓裳四海兵。玉辇升天人已尽，故宫犹有树长生。
病中宿宜阳馆闻雨:难眠夏夜抵秋赊，帘幔深垂窗烛斜。风吹桐竹更无雨，白发病人心到家。
江南曲:偶向江边采白蘋，还随女伴赛江神。众中不敢分明语，暗掷金钱卜远人。
送宫人入道归山:十岁吹箫入汉宫，看修水殿种芙蓉。自伤白发辞金屋，许著黄衣向玉峰。解语老猿开晓户，学飞雏鹤落高松。定知别后宫中伴，应听缑山半夜钟。
巴女谣:巴女骑牛唱竹枝，藕丝菱叶傍江时。不愁日暮还家错，记得芭蕉出槿篱。
公子行:少年初拜大长秋，半醉垂鞭见列侯。马上抱鸡三市斗，袖中携剑五陵游。玉箫金管迎归院，锦袖红妆拥上楼。更向院西新买宅，月波春水入门流。
长安游:久卧长安春复秋，五侯长乐客长愁。绣帘朱毂逢花住，锦幨银珂触雨游。何处少年吹玉笛，谁家鹦鹉语红楼。年年只是看他贵，不及南山任白头。
别齐太守:花里南楼春夜寒，还如王屋上天坛。归山不道无明月，谁共相从到晓看。
登古城:独上闲城却下迟，秋山惨惨冢累累。当时还有登城者，荒草如今知是谁。
醉后寄山中友人:昨日山家春酒浓，野人相劝久从容。独忆卸冠眠细草，不知谁送出深松。都忘醉后逢廉度，不省归时见鲁恭。知己尚嫌身酩酊，路人应恐笑龙钟。
题美人:秦女窥人不解羞，攀花趁蝶出墙头。胸前空带宜男草，嫁得萧郎爱远游。
赠碧玉:新绣笼裙豆蔻花，路人笑上返金车。霓裳禁曲无人解，暗问梨园弟子家。
舟中月明夜闻笛:浦里移舟候信风，芦花漠漠夜江空。更深何处人吹笛，疑是孤吟寒水中。
题合溪乾洞（又见刘商集，题作题潘师房）:渡水傍山寻绝壁，白云飞处洞天开。仙人来往行无迹，石径春风长绿苔。
寓意（一作荆南陪楚尚书惜落花）:自小看花长不足，江边寻得数株红。黄昏人散东风起，吹落谁家明月中。
送唐大夫让节归山（一作送唐中丞入道）:年老功成乞罢兵，玉阶匍匐进双旌。朱门鸳瓦为仙观，白领狐裘出帝城。侍女休梳官样髻，蕃童新改道家名。到时浸发春泉里，犹梦红楼箫管声。
买山吟:买得幽山属汉阳，槿篱疏处种桃榔。唯有猕猴来往熟，弄人抛果满书堂。
种树:一树新栽益四邻，野夫如到旧山春。树成多是人先老，垂白看他攀折人。
哭李暹（一作赵嘏诗）:驱马街中哭送君，灵车碾雪隔城闻。唯有山僧与樵客，共舁孤榇入幽坟。
别旧山:旧伴同游尽却回，云中独宿守花开。自是去人身渐老，暮山流水任东来。
寄周恽:家在荒陂长似秋，蓼花芹叶水虫幽。去年相伴寻山客，明月今宵何处游。
襄阳寒食:烟水初销见万家，东风吹柳万条斜。大堤欲上谁相伴，马踏春泥半是花。
泛舟入后谿（一作羊士谔诗）:雨余芳草净沙尘，水绿沙平一带春。唯有啼鹃似留客，桃花深处更无人。
赠营妓:寒檐寂寂雨霏霏，2馆萧条烛烬微。只有今宵同此宴，翠娥佯醉欲先归。
章仇公席上咏真珠姬（章仇公，大历中蜀州刺史）:神女初离碧玉阶，彤云犹拥牡丹鞋。应知子建怜罗袜，顾步裴回拾翠钗。
前年春与独孤常州兄花时为别倏已三年矣…抒情聊以奉寄:近日霜毛一番新，别时芳草两回春。不堪花落花开处，况是江南江北人。薄宦龙钟心懒慢，故山寥落水奫沦。缘君爱我疵瑕少，愿窃仁风寄老身。
雪席口占:崇文宗武不崇文，提戈出塞号将军。那个髇儿射雁落，白毛空里乱纷纷。
行县至浮查山寺:三十年前此布衣，鹿鸣西上虎符归。行时宾从过前寺，到处松杉长旧围。野老竞遮官道拜，沙鸥遥避隼旟飞。春风一宿琉璃地，自有泉声惬素机。
仲秋夜郡内西亭对月:天高月满影悠悠，一夜炎荒并觉秋。气与露清凝众草，色如霜白怯轻裘。高临华宇还知隙，静映长江不共流。□直西倾河汉曙，遗风犹想武昌楼。
小雪日戏题绝句:甲子徒推小雪天，刺梧犹绿槿花然。融和长养无时歇，却是炎洲雨露偏。
招客游寺:江城吏散卷春阴，山寺鸣钟隔雨深。招取遗民赴僧社，竹堂分坐静看心。
题度支杂事典庭中柏树:干耸一条青玉直，叶铺千叠绿云低。争如燕雀偏巢此，却是鸳鸯不得栖。
览外生卢纶诗，因以示此:卫玠清谈性最强，明时独拜正员郎。关心珠玉曾无价，满手琼瑶更有光。谋略久参花府盛，才名常带粉闱香。终期内殿联诗句，共汝朝天会柏梁。
赠窦五判官:故旧相逢三两家，爱君兄弟有声华。文辉锦彩珠垂露，逸兴江天绮散霞。美玉自矜频献璞，真金难与细披沙。终须撰取新诗品，更比芙蓉出水花。
天池晚棹:雨霁天池生意足，花间谁咏采莲曲。舟浮十里芰荷香，歌发一声山水绿。春暧鱼抛水面纶，晚晴鹭立波心玉。扣舷归载月黄昏，直至更深不假烛。
赠何遐:腰间宝剑七星文，掌上弯弓挂六钧。箭发□云双雁落，始知秦地有将军。
忆玉箫:黄雀衔来已数春，别时留解赠佳人。长江不见鱼书至，为遣相思梦入秦。
徐州使院赋:三十年前老健儿，刚被郎中遣作诗。江南花柳从君咏，塞北烟尘我独知。
上鲍大夫（防）:行尽江南塞北时，无人不诵鲍家诗。东堂桂树何年折，直至如今少一枝。
题越王台:越井岗头松柏老，越王台上生秋草。古木多年无子孙，牛羊践踏成官道。
赠韩退之:九疑峰畔二江前，恋阙思乡日抵年。白简趋朝曾并命，苍梧左宦一联翩。鲛人远泛渔舟水，鵩鸟闲飞露里天。涣汗几时流率土，扁舟西下共归田。
江上送别:浦边新见柳摇时，北客相逢只自悲。惆怅空知思后会，艰难不敢料前期。行看汉月愁征战，共折江花怨别离。向夕孤城分首处，寂寥横笛为君吹。
归桐庐旧居寄严长史（一作章八元诗）:昨辞天子棹归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。
九日与杨凝、崔淑期登江上山会有故不得往因赠之:欲从携手登高去，一到门前意已无。那得更将头上发，学他年少插茱萸。
山中听子规（一作顾况诗）:幽人自爱山中宿，又近葛洪丹井西。窗中有个长松树，半夜子规来上啼。
乱后经淮阴岸:荒村古岸谁家在，野水浮云处处愁。唯有河边衰柳树，蝉声相送到扬州。
送张山人:知君住处足风烟，古寺荒村在眼前。便欲移家逐君去，唯愁未有买山钱。
别李季兰:古岸新花开一枝，岸傍花下有分离。莫将罗袖拂花落，便是行人肠断时。
游石涧寺:闻道幽深石涧寺，不逢流水亦难知。莫道山僧无伴侣，猕猴长在古松枝。
新安所居答相访人所居萧使君为制:谢公见我多愁疾，为我开门对碧山。君若欲来看猿鸟，不须争把桂枝攀。
送魏校书:长恨江南足别离，几回相送复相随。杨花撩乱扑流水，愁杀人行知不知。
送温台:眇眇天涯君去时，浮云流水自相随。人生一世长如客，何必今朝是别离。
送崔判官使太原:劳君车马此逡巡，我与刘君本世亲。两地山河分节制，十年京洛共风尘。笙歌几处胡天月，罗绮长留蜀国春。报主由来须尽敌，相期万里宝刀新。
幕中诸公有观猎之作因继之:刀州城北剑山东，甲士屯云骑散风。旌旆遍张林岭动，豺狼驱尽塞垣空。衔芦远雁愁萦缴，绕树啼猿怯避弓。为报府中诸从事，燕然未勒莫论功。
同幕中诸公送李侍御归朝:昔年专席奉清朝，今日持书即旧僚。珠履会中箫管思，白云归处帝乡遥。巴江暮雨连三峡，剑壁危梁上九霄。岁月不堪相送尽，颓颜更被别离凋。
送张六谏议归朝:诏书前日下丹霄，头戴儒冠脱皂貂。笛怨柳营烟漠漠，云愁江馆雨萧萧。鸳鸿得路争先翥，松柏凌寒独后凋。归去朝端如有问，玉关门外老班超。
酬严司空荆南见寄:金貂再领三公府，玉帐连封万户侯。帘卷青山巫峡晓，烟开碧树渚宫秋。刘琨坐啸风清塞，谢脁题诗月满楼。白雪调高歌不得，美人南国翠蛾愁。
南徐别业早春有怀:生涯忧忧竟何成，自爱深居隐姓名。远雁临空翻夕照，残云带雨过春城。花枝入户犹含润，泉水侵阶乍有声。虚度年华不相见，离肠怀土并关情。
摩诃池宴:摩诃池上春光早，爱水看花日日来。秾李雪开歌扇掩，绿杨风动舞腰回。芜台事往空留恨，金谷时危悟惜才。昼短欲将清夜继，西园自有月裴回。
至栎阳崇道寺闻严十少府趋侍:云连万木夕沈沈，草色泉声古院深。闻说羊车趋盛府，何言琼树在东林。松筠自古多年契，风月怀贤此夜心。惆怅送君身未达，不堪摇落听秋砧。
春暮郊居寄朱舍人:幽深不让子真居，度日闲眠世事疏。春水满池新雨霁，香风入户落花馀。目随鸿雁穷苍翠，心寄溪云任卷舒。回首知音青琐闼，何时一为荐相如。
送温况游蜀:游人西去客三巴，身逐孤蓬不定家。山近峨眉飞暮雨，江连濯锦起朝霞。云深九折刀州远，路绕千岩剑阁斜。应到严君开卦处，将余一为问生涯。
崔敷叹春物将谢恨不同览时余方为事牵束…不遇题之留赠:九陌迟迟丽景斜，禁街西访隐沦赊。门依高柳空飞絮，身逐闲云不在家。轩冕强来趋世路，琴尊空负赏年华。残阳寂寞东城去，惆怅春风落尽花。
秋灯对雨寄史近崔积:坐听宫城传晚漏，起看衰叶下寒枝。空庭绿草结离念，细雨黄花赠所思。蟋蟀已惊良节度，茱萸偏忆故人期。相逢莫厌尊前醉，春去秋来自不知。
春题龙门香山寺:众香天上梵仙宫，钟磬寥寥半碧空。清景乍开松岭月，乱流长响石楼风。山河杳映春云外，城阙参差茂树中。欲尽出寻那可得，三千世界本无穷。
酬陆三与邹十八侍御:城分流水郭连山，拂露开怀一解颜。令尹关中仙史会，河阳县里玉人闲。共怜秋隼惊飞至，久想云鸿待侣还。莫恨殷勤留此地，东崖桂树昔同攀。
酬谈校书长安秋夜对月寄诸故旧:故园千里渺遐情，黄叶萧条白露生。惊鹊绕枝风满幌，寒钟送晓月当楹。蓬山高价传新韵，槐市芳年挹盛名。莫怪孔融悲岁序，五侯门馆重娄卿。
送田三端公还鄂州:孤云迢递恋沧洲，劝酒梨花对白头。南陌送归车骑合，东城怨别管弦愁。青油幕里人如玉，黄鹤楼中月并钩。君去庾公应借问，驰心千里大江流。
送李秀才赴滑州诣大夫舅:陌头车马去翩翩，白面怀书美少年。东武扬公姻娅重，西州谢傅舅甥贤。长亭叫月新秋雁，官渡含风古树蝉。知己满朝留不住，贵臣河上拥旌旃。
秋日书怀:金貂玉铉奉君恩，夜漏晨钟老掖垣。参决万机空有愧，静观群动亦无言。杯中壮志红颜歇，林下秋声绛叶翻。倦鸟不知归去日，青芜白露满郊园。
南昌滩:渠江明净峡逶迤，船到名滩拽迟□。橹窡动摇妨作梦，巴童指点笑吟诗。畬馀宿麦黄山腹，日背残花白水湄。物色可怜心莫限，此行都是独行时。
赠佳人:步摇金翠玉搔头，倾国倾城胜莫愁。若逞仙姿游洛浦，定知神女谢风流。
休暇日，中书相公致斋禁省，因以寄赠:尝闻圣主得贤臣，三接能令四海春。月满禁垣斋沐夜，清吟属和更何人。
春兴:杨柳阴阴细雨晴，残花落尽见流莺。春风一夜吹香梦，梦逐春风到洛城。
酬裴起居西亭留题（一作留赠）:艳歌能起关山恨，红烛偏凝寒塞情。况是池塘风雨夜，不堪丝管尽离声。
送张侍御赴京:江南烟雨塞鸿飞，西府文章谢掾归。相送汀州兰棹晚，菱歌一曲泪沾衣。
鄂渚送友:云帆淼淼巴陵渡，烟树苍苍故郢城。江上梅花无数落，送君南浦不胜情。
送裴戡行军（一作饯裴行军赴朝命）:珠履三千醉不欢，玉人犹苦夜冰寒。送君偏有无言泪，天下关山行路难。
宿青阳驿:空山摇落三秋暮，萤过疏帘月露团。寂寞银灯愁不寐，萧萧风竹夜窗寒。
送崔舍人起居:赤墀同拜紫泥封，驷牡连征侍九重。惟有白须张司马，不言名利尚相从。
路岐重赋:芳郊欲别阑干泪，故国难期聚散云。分手更逢江驿暮，马嘶猿叫不堪闻。
重送卢三十一起居:相如拥传有光辉，何事阑干泪湿衣。旧府东山馀妓在，重将歌舞送君归。
送张谏议:汉庭从事五人来，回首疆场独未回。今日送君魂断处，寒云寥落数株梅。
同诸公夜宴监军玩花之作（一作同幕府夜宴惜花）:五侯门馆百花繁，红烛摇风白雪翻。不似凤凰池畔见，飘扬今隔上林园。
郊居寓目偶题:晨趋禁掖暮郊园，松桂苍苍烟露繁。明月上时群动息，雪峰高处正当轩。
题嘉陵驿:悠悠风旆绕山川，山驿空濛雨似烟。路半嘉陵头已白，蜀门西上更青天。
送柳郎中裴起居:望乡台上秦人在，学射山中杜魄哀。落日河桥千骑别，春风寂寞旆旌回。
秋日出游偶作:黄花丹叶满江城，暂爱江头风景清。闲步欲舒山野性，貔貅不许独行人。
夏夜饯裴行军赴朝命:三年同看锦城花，银烛连宵照绮霞。报国从来先意气，临岐不用重咨嗟。
摩诃池送李侍御之凤翔:柳暗花明池上山，高楼歌酒换离颜。他时欲寄相思字，何处黄云是陇间。
送魏正则擢第归江陵:商山路接玉山深，古木苍然尽合阴。会府登筵君最少，江城秋至肯惊心。
登阖闾古城:登高望远自伤情，柳发花开映古城。全盛已随流水去，黄鹂空啭旧春声。
寻三藏上人:北风吹雪暮萧萧，问法寻僧上界遥。全盛手持筇竹杖，逢君不语指芭蕉。
山居:身依泉壑将时背，路入烟萝得地深。终岁不知城郭事，手栽林竹尽成阴。
长安贼中寄题江南所居茱萸树:手种茱萸旧井傍，几回春露又秋霜。今来独向秦中见，攀折无时不断肠。
春斋夜雨忆郭通微:桃源在在阻风尘，世事悠悠又遇春。雨滴闲阶清夜久，焚香偏忆白云人。
送严秀才:灞浐别离肠已断，江山迢递信仍稀。送君偏下临岐泪，家在南州身未归。
春日酬熊执易南亭花发见赠:千株桃杏参差发，想见花时人却愁。曾忝陆机琴酒会，春亭惟愿一淹留。
中春亭雪夜寄西邻韩李二舍人:广庭飞雪对愁人，寒谷由来不悟春。却笑山阴乘兴夜，何如今日戴家邻。
立秋日与陆华原于县界南馆送邹十八:风入昭阳池馆秋，片云孤鹤两难留。明朝独向青山郭，唯有蝉声催白头。
酬韦胄曹登天长寺上方见寄:青门几度沾襟泪，并在东林雪外峰。今日重烦相忆处，春光知绕凤池浓。
陌上暮春:青青南陌柳如丝，柳色莺声晚日迟。何处最伤游客思，春风三月落花时。
春日偶作:飞花寂寂燕双双，南客衡门对楚江。惆怅管弦何处发，春风吹到读书窗。
春暮寄杜嘉兴昆弟:柳色千家与万家，轻风细雨落残花。数枝琼玉无由见，空掩柴扉度岁华。
渡淮:暮涛凝雪长淮水，细雨飞梅五月天。行子不须愁夜泊，绿杨多处有人烟。
与崔十五同访裴校书不遇:梨花落尽柳花时，庭树流莺日过迟。几度相思不相见，春风何处有佳期。
夏日寄陆三达陆四逢并王念八仲周:士衡兄弟旧齐名，还似当年在洛城。闻说重门方隐相，古槐高柳夏阴清。
秋原寓目:木落风高天宇开，秋原一望思悠哉。边城今少射雕骑，连雁嗷嗷何处来。
赠歌人（一作赠佳人）:林莺一哢四时春，蝉翼罗衣白玉人。曾逐使君歌舞地，清声长啸翠眉颦。
同苗郎中送严侍御赴黔中，因访仙源之事:武陵源在朗江东，流水飞花仙洞中。莫问阮郎千古事，绿杨深处翠霞空。
使次盘豆驿望永乐县:山川不记何年别，城郭应非昔所经。欲驻征车终日望，天河云雨晦冥冥。
缑山道中口号:秋山寂寂秋水清，寒郊木叶飞无声。王子白云仙去久，洛滨行路夜吹笙。
岁暮送舍人:边城岁暮望乡关，身逐戎旌未得还。欲别临岐无限泪，故园花发寄君攀。
寓兴呈崔员外诸公:三月杨花飞满空，飘飖十里雪如风。不知何处香醪熟，愿醉佳园芳树中。
单于晓角:胡儿吹角汉城头，月皎霜寒大漠秋。三奏未终天便晓，何人不起望乡愁。
汴河闻笳（一作闻角）:何处金笳月里悲，悠悠边客梦先知。单于城下关山曲，今日中原总解吹。
塞上春怀:东风河外五城喧，南客征袍满泪痕。愁至独登高处望，蔼然云树重伤魂。
塞外月夜寄荆南熊侍御:南依刘表北刘琨，征战年年箫鼓喧。云雨一乖千万里，长城秋月洞庭猿。
单于罢战却归题善阳馆:单于南去善阳关，身逐归云到处闲。曾是五年莲府客，每闻胡虏哭阴山。
韦常侍以宾客致仕，同诸公题壁:孤云永日自徘徊，岩馆苍苍遍绿苔。望苑忽惊新诏下，彩鸾归处玉笼开。
学仙难:玉殿笙歌汉帝愁，鸾龙俨驾望瀛洲。黄金化尽方士死，青天欲上无缘由。
唐昌观玉蕊花:琪树芊芊玉蕊新，洞宫长闭彩霞春。日暮落英铺地雪，献花应过九天人。
春晓闻莺:寥寥兰台晓梦惊，绿林残月思孤莺。犹疑蜀魄千年恨，化作冤禽万啭声。
闻严秘书与正字及诸客夜会因寄:衡门寥落岁阴穷，露湿莓苔叶厌风。闻道今宵阮家会，竹林明月七人同。
戏赠韩二秀才:名高折桂方年少，心苦为文命未通。闻说东堂今有待，飞鸣何处及春风。
闻王仲周所居牡丹花发，因戏赠:闻说庭花发暮春，长安才子看须频。花开花落无人见，借问何人是主人。
酬王十八见招:王昌家直在城东，落尽庭花昨夜风。高兴不辞千日醉，随君走马向新丰。
赠道者（一作赠送）:麻衣如雪一枝梅，笑掩微妆入梦来。若到越溪逢越女，红莲池里白莲开。
重送白将军:红烛芳筵惜夜分，歌楼管咽思难闻。早知怨别人间世，不下青山老白云。
和李丞题李将军林园:落英飘蕊雪纷纷，啼鸟如悲霍冠军。逝水不回弦管绝，玉楼迢递锁浮云。
同张惟送霍总（一作送崔总赴池州）:春风箫管怨津楼，三奏行人醉不留。别后相思江上岸，落花飞处杜鹃愁。
赠别崔起居:三十年前会府同，红颜销尽两成翁。别泪共将何处洒，锦江南渡足春风。
春日偶题:山川百战古刀州，龙节来分圣主忧。静守化条无一事，春风独上望京楼。
听歌:月上重楼丝管秋，佳人夜唱古梁州。满堂谁是知音者，不惜千金与莫愁。
酬韦胄曹:相逢异县蹉跎意，无复少年容易欢。桃李美人攀折尽，何如松柏四时寒。
同幕府夜宴惜花:芳草落花明月榭，朝云暮雨锦城春。莫愁红艳风前散，自有青蛾镜里人。
代佳人赠张郎中:洛阳佳丽本神仙，冰雪颜容桃李年。心爱阮郎留不住，独将珠泪湿红铅。
饯裴行军赴朝命:来时圣主假光辉，心恃朝恩计日归。谁料忽成云雨别，独将边泪洒戎衣。
秋日经潼关感寓:昔年曾逐汉征东，三授兵符百战中。力保山河嗟下世，秋风牢落故营空。
赠歌人:仙歌静转玉箫催，疑是流莺禁苑来。他日相思梦巫峡，莫教云雨晦阳台。
见郭侍郎题壁:万里枫江偶问程，青苔壁上故人名。悠悠身世限南北，一别十年空复情。
怀伊川赋:龙门南岳尽伊原，草树人烟目所存。正是北州梨枣熟，梦魂秋日到郊园。
奉酬宣上人九月十五日东亭望月见赠因怀紫阁旧游:中年偶逐鸳鸾侣，弱岁多从糜鹿群。紫阁道流今不见，红楼禅客早曾闻。松斋月朗星初散，苔砌霜繁夜欲分。一览彩笺佳句满，何人更咏惠休文。
九日登高怀邵二:簪茱泛菊俯平阡，饮过三杯却惘然。十岁此辰同醉友，登高各处已三年。
题梓州牛头寺:一出西城第二桥，两边山木晚萧萧。井花净洗行人耳，留听溪声入夜潮。
闻莺:玉绳河汉晓纵横，万籁潜收莺独鸣。能将百啭清心骨，宁止闲窗梦不成。
和武相公闻莺:华馆沈沈曙境清，伯劳初啭月微明。不知台座宵吟久，犹向花窗惊梦声。
出自贼中谒恒上人:再拜吾师喜复悲，誓心从此永归依。浮生恍忽若真梦，何事于中有是非。
过真律师旧院:寂然秋院闭秋光，过客闲来礼影堂。坚冰销尽还成水，本自无形何足伤。
酬谈上人咏海石榴:真僧相劝外浮华，万法无常可叹嗟。但试寻思阶下树，何人种此我看花。
寄妻:莫讶相如献赋迟，锦书谁道泪沾衣。不须化作山头石，待我堂前折桂枝。
梨岭（见闽南唐雅）:曾向岭头题姓字，不穿杨叶不言归。弟兄各折一枝桂，还向岭头联影飞。
和裴相国答张秘书赠马诗:高才名价欲凌云，上驷光华远赠君。念旧露垂丞相简，感知星动客卿文。纵横逸气宁称力，驰骋长途定出群。伏枥莫令空度岁，黄金结束取功勋。
赠文敬太子庙时享退文舞迎武舞乐章:干旄羽籥相亏蔽，一进一退殊行缀。昔献三雍盛礼容，今陈六佾崇仪制。
览镜见白发数茎光鲜特异:秋来皎洁白须光，试脱朝簪学酒狂。一曲酣歌还自乐，儿孙嬉笑挽衣裳。
田家即事:闲卧藜床对落晖，翛然便觉世情非。漠漠稻花资旅食，青青荷叶制儒衣。山僧相访期中饭，渔父同游或夜归。待学尚平婚嫁毕，渚烟溪月共忘机。
奉和李给事省中书情寄刘苗崔三曹长因呈许陈二阁老:常寮几处伏明光，新诏联翩夕拜郎。五夜漏清天欲曙，万年枝暖日初长。分曹列侍登文石，促膝闲谣接羽觞。共说汉朝荣上赏，岂令三友滞冯唐。
和司门殷员外早秋省中书直夜，寄荆南卫象端公:共嗟王粲滞荆州，才子为郎忆旧游。凉夜偏宜粉署直，清言远待玉人酬。风生北渚烟波阔，露下南宫星汉秋。早晚得为同舍侣，知君两地结离忧。
酬主客仲员外见贺正除:五年承乏奉如纶，才薄那堪侍从臣。禁署独闻清漏晓，命书惭对紫泥新。周班每喜簪裾接，郢曲偏宜讽咏频。忆昔曲台尝议礼，见君论著最相亲。
奉和太府韦卿阁老左藏库中假山之作:春山仙掌百花开，九棘腰金有上才。忽向庭中摹峻极，如从洞里见昭回。小松已负干霄状，片石皆疑缩地来。都内今朝似方外，仍传丽曲寄云台。
酬灵彻上人以诗代书见寄（时在荐福寺坐夏）:莲花出水地无尘，中有南宗了义人。已取贝多翻半字，还将阳焰谕三身。碧云飞处诗偏丽，白月圆时信本真。更喜开缄销热恼，西方社里旧相亲。
李十韶州寄途中绝句使者取报修书之际口号酬赠:诏下忽临山水郡，不妨从事恣攀登。莫言向北千行雁，别有图南七月鹏。
酬赵尚书杏园花下醉后见寄（时为太常卿）:春光深处曲江西，八座风流信马蹄。鹤发杏花相映好，羡君终日醉如泥。
酬赵尚书城南看花日晚先归见寄:杜城韦曲遍寻春，处处繁花满目新。日暮归鞍不相待，与君同是醉乡人。
答韦秀才寄一首:中峰云暗雨霏霏，水涨花塘未得归。心忆琼枝望不见，几回虚湿薜萝衣。
贡院对雪，以绝句代八行，奉寄崔阁老:寓宿春闱岁欲除，严风密雪绝双鱼。思君独步西垣里，日日含香草诏书。
待漏假寐梦归江东旧居:十年江浦卧郊园，闲夜分明结梦魂。舍下烟萝通古寺，湖中云雨到前轩。南宗长老知心法，东郭先生识化源。觉后忽闻清漏晓，又随簪珮入君门。
寄李衡州（时所居即衡州宅）:片石丛花画不如，庇身三径岂吾庐。主人千骑东方远，唯望衡阳雁足书。
月夜过灵彻上人房因赠:此身会逐白云去，未洗尘缨还自伤。今夜幸逢清净境，满庭秋月对支郎。
戏赠张炼师:月帔飘飖摘杏花，相邀洞口劝流霞。半酣乍奏云和曲，疑是龟山阿母家。
戏赠天竺灵隐二寺寺主:石路泉流两寺分，寻常钟磬隔山闻。山僧半在中峰住，共占青峦与白云。
赠广通上人:身随猿鸟在深山，早有诗名到世间。客至上方留盥漱，龙泓洞水昼潺潺。
赠老将:白草黄云塞上秋，曾随骠骑出并州。辘轳剑折虬须白，转战功多独不侯。
戏赠表兄崔秀才:何事年年恋隐沦，成名须遣及青春。明时早献甘泉去，若待公车却误人。
醉后戏赠苏九翛（苏常好读元鲁山文或劝入关者故戏之）:白首书窗成巨儒，不知簪组遍屠沽。劝君莫问长安路，且读鲁山于蒍于。
人日送房二十六侍御归越:驿骑归时骢马蹄，莲花府映若邪溪。帝城人日风光早，不惜离堂醉似泥。
送张阁老中丞持节册吊回鹘:旌旆翩翩拥汉官，君行常得远人欢。分职南台知礼重，辍书东观见才难。金章玉节鸣驺远，白草黄云出塞寒。欲散别离唯有醉，暂烦宾从驻征鞍。
春送十四叔赴任渝州录事绝句（中字）:随牒忽离南北巷，解巾都吏有清风。巴城锁印七联静，尽日闲谣廨署中。
送正字十九兄归江东醉后绝句:命驾相思不为名，春风归骑出关程。离堂莫起临岐叹，文举终当荐祢衡。
送濬上人归扬州禅智寺:蠹露宗通法已传，麻衣筇杖去悠然。扬州后学应相待，遥想幡花古寺前。
献岁送李十兄赴黔中酒后绝句:一樽岁酒且留欢，三峡黔江去路难。志士感恩无远近，异时应戴惠文冠。
送从弟广东归绝句:夏云如火铄晨辉，款段羸车整素衣。知尔业成还出谷，今朝莫怆断行飞。
送商州杜中丞赴任:安康地里接商於，帝命专城总赋舆。夕拜忽辞青琐闼，晨装独捧紫泥书。深山古驿分驺骑，芳草闲云逐隼旟。绮皓清风千古在，因君一为谢岩居。
送殷卿罢举归淮南旧居:计偕十上竟无成，忽忆岩居便独行。志业尝探绝编义，风尘虚作弃繻生。岁储应叹山田薄，里社时逢野酝清。惆怅中年群从少，相看欲别倍关情。
埇桥达奚四、于十九、陈大三侍御夜宴叙各赋二韵:满树铁冠琼树枝，樽前烛下心相知。明朝又与白云远，自古河梁多别离。
扬州与丁山人别:将军易道令威仙，华发清谈得此贤。惆怅今朝广陵别，辽东后会复何年。
惠上人房宴别:方袍相引到龙华，支策开襟路不赊。法味已同香积会，礼容疑在少施家。逸民羽客期皆至，疏竹青苔景半斜。究竟相依何处好，匡山古社足烟霞。
送袁太祝衢婺巡覆（同用山字）:校缗税亩不妨闲，清兴自随鱼鸟间。知君此去足佳句，路出桐溪千万山。
送李处士归弋阳山居（限姓名中用韵）:暂来城市意何如，却忆葛阳溪上居。不惮薄田输井税，自将嘉句著州闾。波翻极浦樯竿出，霜落秋郊树影疏。想到家山无俗侣，逢迎只是坐篮舆。
送清洨上人谒信州陆员外:暂辞长老去随缘，候晓轻装寄客船。佳句已齐康宝月，清谈远指谢临川。滩经水濑逢新雪，路过渔潭宿暝烟。暇日若随千骑出，南岩只在郡楼前。
馀干赠别张二十二侍御（一作馀干别张侍御）:芜城陌上春风别，干越亭边岁暮逢。驱车又怆南北路，返照寒江千万峰。
赠别表兄韦卿:新读兵书事护羌，腰间宝剑映金章。少年百战应轻别，莫笑儒生泪数行。
朔旦冬至摄职南郊，因书即事:大明南至庆天正，朔旦圆丘乐七成。文轨尽同尧历象，斋祠忝备汉公卿。星辰列位祥光满，金石交音晓奏清。更有观台称贺处，黄云捧日瑞升平。
奉和张监阁老过八陵院题赠杜卿崔员外:崇饰山园孝理深，万方同感圣人心。已闻东阁招从事，每向西垣奉德音。公府从容谈婉婉，宾阶清切景沈沈。与君跬步如同舍，终日相期此盍簪。
和王祭酒太社宿斋，不得赴李尚书宅会，戏书见寄:元礼门前劳引望，句龙坛下阻欢娱。此时对局空相忆，博进何人更乐输。
八月十五日夜瑶台寺对月绝句:嬴女乘鸾已上天，仁祠空在鼎湖边。凉风遥夜清秋半，一望金波照粉田。
九日北楼宴集:萧飒秋声楼上闻，霜风漠漠起阴云。不见携觞王太守，空思落帽孟参军。风吟蟋蟀寒偏急，酒泛茱萸晚易醺。心忆旧山何日见，并将愁泪共纷纷。
腊日龙沙会绝句:帘外寒江千里色，林中樽酒七人期。宁知腊日龙沙会，却胜重阳落帽时。
宫人斜绝句:一路斜分古驿前，阴风切切晦秋烟。铅华新旧共冥寞，日暮愁鸱飞野田。
朝元阁:缭垣复道上层霄，十月离宫万国朝。胡马忽来清跸去，空馀台殿照山椒。
石瓮寺:石瓮灵泉胜宝井，汲人回挂青丝绠。厨烟半逐白云飞，当昼老僧来灌顶。
盘豆驿:盘豆绿云上古驿，望思台下使人愁。江充得计太子死，日暮戾园风雨秋。
奉和韦谏议奉送水部家兄上后书情…呈两省阁老院长:驷牡龙旂庆至今，一门儒服耀华簪。人望皆同照乘宝，家风不重满籝金。护衣直夜南宫静，焚草清时左掖深。何幸末班陪两地，阳春欲和意难任。
从叔将军宅蔷薇花开太府韦卿有题壁长句因以和作:环列从容蹀躞归，光风骀荡发红薇。莺藏密叶宜新霁，蹀绕低枝爱晚晖。艳色当轩迷舞袖，繁香满径拂朝衣。名卿洞壑仍相近，佳句新成和者稀。
题崔山人草堂:竹径茆堂接洞天，闲时廛尾濑春泉。世人车马不知处，时有归云到枕边。
徐孺亭马上口号:湖上荒亭临水开，龟文篆字积莓苔。曲江北海今何处，尽逐东流去不回。
张工部至薄寒山下有书无由驰报輤车之至倍切悲怀:书来远自薄寒山，缭绕洮河出古关。今日难裁秣陵报，薤歌寥落柳车边。
题柳郎中茅山故居（一作柳谷汧故居）:下马荒阶日欲曛，潺潺石溜静中闻。鸟啼花落人声绝，寂寞山窗掩白云。
哭张十八校书（数日前辱书，未及还答，俄承凶讣）:芸阁为郎一命初，桐州寄傲十年馀。魂随逝水归何处，名在新诗众不如。蹉跎江浦生华发，牢落寒原会素车。更忆八行前日到，含凄为报秣陵书。
药名诗:七泽兰芳千里春，潇湘花落石磷磷。有时浪白微风起，坐钓藤阴不见人。
安语:岩岩五岳镇方舆，八极廓清氛祲除。挥金得谢归里闾，象床角枕支体舒。
危语:被病独行逢乳虎，狂风骇浪失棹橹。举人看榜闻晓鼓，孱夫孽子遇妒母。
大言:华嵩为佩河为带，南交北朔跬步内。搏鹏作腊巨鳌鲙，伸舒轶出元气外。
小言:醯鸡伺晨驾蚊翼，毫端棘刺分畛域。蛛丝结构聊荫息，蚁垤崔嵬不可陟。
古乐府:风光澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
赠友人（时友人新有别恨者）:知向巫山逢日暮，轻袿玉佩暂淹留。晓随云雨归何处，还是襄王梦觉愁。
舟行见月:月入孤舟夜半晴，寥寥霜雁两三声。洞房烛影在何处，欲寄相思梦不成。
自桐庐如兰溪有寄:东南江路旧知名，惆怅春深又独行。新妇山头云半敛，女儿滩上月初明。风前荡飏双飞蝶，花里间关百啭莺。满目归心何处说，欹眠搔首不胜情。
石楠树:石楠红叶透帘春，忆得妆成下锦茵。试折一枝含万恨，分明说向梦中人。
斗子滩:斗子滩头夜已深，月华偏照此时心。春江风水连天阔，归梦悠扬何处寻。
黄檗馆:驱车振楫越山川，候晓通宵冒烟雨。青枫浦上魂已销，黄檗馆前心自苦。
清明日次弋阳:自叹清明在远乡，桐花覆水葛溪长。家人定是持新火，点作孤灯照洞房。
上巳日贡院考杂文不遂赴九华观祓禊之会以二绝句申赠:三日韶光处处新，九华仙洞七香轮。老夫留滞何由往，珉玉相和正绕身。禊饮寻春兴有余，深情婉婉见双鱼。同心齐体如身到，临水烦君便祓除。
七夕:今日云輧渡鹊桥，应非脉脉与迢迢。家人兢喜开妆镜，月下穿针拜九霄。
县君赴兴庆宫朝贺载之奉行册礼，因书即事:合卺交欢二十年，今朝比翼共朝天。风传漏刻香车度，日照旌旗彩仗鲜。顾我华簪鸣玉珮，看君盛服耀金钿。相期偕老宜家处，鹤发鱼轩更可怜。
河南崔尹即安喜从兄宜于室家四十馀岁…因成绝句:五色金光鸾凤飞，三川墨妙巧相辉。尊崇善祝今如此，共待曾玄捧翟衣。
太常寺宿斋有寄:转枕挑灯候晓鸡，相君应叹太常妻。长年多病偏相忆，不遣归时醉似泥。
朝回阅乐寄绝句:子城风暖百花初，楼上龟兹引导车。曲罢卿卿理驺驭，细君相望意何如。
中书宿斋有寄:铜壶漏滴斗阑干，泛滟金波照露盘。遥想洞房眠正熟，不堪深夜凤池寒。
宿严陵:身羁从事驱征传，江入新安泛暮涛。今夜子陵滩下泊，自惭相去九牛毛。
题云师山房:云公兰若深山里，月明松殿微风起。试问空门清净心，莲花不著秋潭水。
栖霞寺云居室:一径萦纡至此穷，山僧盥漱白云中。闲吟定后更何事，石上松枝常有风。
舟行夜泊:萧萧落叶送残秋，寂寞寒波急暝流。今夜不知何处泊，断猿晴月引孤舟。
发硖石路上却寄内:莎栅东行五谷深，千峰万壑雨沈沈。细君几日路经此，应见悲翁相望心。
冬至宿斋时郡君南内朝谒因寄:清斋独向丘园拜，盛服想君兴庆朝。明日一阳生百福，不辞相望阻寒宵。
奉和武相公春晓闻莺:碧树当窗啼晓莺，间关入梦听难成。千回万啭尽愁思，疑是血魂哀困声。
诸葛丞相庙（《蜀志》一作武侯祠）:执简焚香入庙门，武侯神象俨如存。因机定蜀延衰汉，以计连吴振弱孙。欲尽智能倾僭盗，善持忠节转庸昏。宣王请战贻巾帼，始见才吞亦气吞。
还别业寻龙华山寺广宣上人:十里惟闻松桂风，江山忽转见龙宫。正与休师方话旧，风烟几度入楼中。
台中遇直，晨览萧侍御壁画山水:虫思庭莎白露天，微风吹竹晓凄然。今来始悟朝回客，暗写归心向石泉。
过三乡望女几山，早岁有卜筑之志:女几山头春雪消，路傍仙杏发柔条。心期欲去知何日，惆怅回车上野桥。
和李都官郎中经宫人斜:翡翠无穷掩夜泉，犹疑一半作神仙。秋来还照长门月，珠露寒花是野田。
山阁闻笛:临风玉管吹参差，山坞春深日又迟。李白桃红满城郭，马融闲卧望京师。
登楼:槐柳萧疏绕郡城，夜添山雨作江声。秋风南陌无车马，独上高楼故国情。
忆江南旧游二首:山阴道上桂花初，王谢风流满晋书。曾作江南步从事，秋来还复忆鲈鱼。曲水三春弄彩毫，樟亭八月又观涛。金罍几醉乌程酒，鹤舫闲吟把蟹螯。
郡中即事三首:晓风山郭雁飞初，霜拂回塘水榭虚。鼓角清明如战垒，梧桐摇落似贫居。青门远忆中人产，白首闲看太史书。城下秋江寒见底，宾筵莫讶食无鱼。
郡中即事三首（一作《玩荷花》）:红衣落尽暗香残，叶上秋光白露寒。越女含情已无限，莫教长袖倚阑干。
郡中即事三首（一作《寄裴校书》）:登临何事见琼枝，白露黄花自绕篱。惟有楼中好山色，稻畦残水入秋池。
野望二首:萋萋麦陇杏花风，好是行春野望中。日暮不辞停五马，鸳鸯飞去绿江空。望怀不使海鸥疑，水映桃花酒满卮。亭上一声歌白苎，野人归棹亦行迟。
游西山兰若:路傍垂柳古今情，春草春泉咽又生。借问山僧好风景，看花携酒几人行。
泛舟入后溪（后一首一作于鹄诗）:东风朝日破轻岚，仙棹初移酒未酣。玉笛闲吹折杨柳，春风无事傍鱼潭。雨余芳草净沙尘，水绿滩平一带春。唯有啼鹃似留客，桃花深处更无人。
看花:一到花间一忘归，玉杯瑶瑟减光辉。歌筵更覆青油幕，忽似朝云瑞雪飞。
春望:莫问华簪发已斑，归心满目是青山。独上层城倚危槛，柳营春尽马嘶闲。
寄江陵韩少尹:别来玄鬓共成霜，云起无心出帝乡。蜀国鱼笺数行字，忆君秋梦过南塘。
贺州宴行营回将:九剑盈庭酒满卮，戍人归日及瓜时。元戎静镇无边事，遣向营中偃画旗。
游郭驸马大安山池:马嘶芳草自淹留，别馆何人属细侯。仙杏破颜逢醉客，彩鸳飞去避行舟。洞箫日暖移宾榻，垂柳风多掩妓楼。坐阅清晖不知暮，烟横北渚水悠悠。
王起居独游青龙寺玩红叶因寄:十亩苍苔绕画廊，几株红树过清霜。高情还似看花去，闲对南山步夕阳。
彭州萧使君出妓夜宴见送:玉颜红烛忽惊春，微步凌波暗拂尘。自是当歌敛眉黛，不因惆怅为行人。
题松江馆:津柳江风白浪平，棹移高馆古今情。扁舟一去鸱夷子，应笑分符计日程。
偶题寄独孤使君:病起淮阳自有时，秋来未觉长年悲。坐逢在日唯相望，袅袅凉风满桂枝。
永宁里小园与沈校书接近，怅然题寄:故里心期奈别何，手移芳树忆庭柯。东皋黍熟君应醉，梨叶初红白露多。
斋中咏怀:无心唯有白云知，闲卧高斋梦蝶时。不觉东风过寒食，雨来萱草出巴篱。
登郡前山:洛阳归客滞巴东，处处山樱雪满丛。岘首当时为风景，岂将官舍作池笼。
客有自渠州来说常谏议使君故事，怅然成咏:才子长沙暂左迁，能将意气慰当年。至今犹有东山妓，长使歌诗被管弦。
春日朝罢呈台中寮友:退食鹓行振羽仪，九霄双阙迥参差。云披彩仗春风度，日暖香阶昼刻移。玉树笼烟鳷鹊观，石渠流水凤凰池。时清执法惭无事，未有长杨汉主知。
州民有献杏者，瑰丽溢目，因感花未几，聊以成咏:南郭东风赏杏坛，几株芳树昨留欢。却忆落花飘绮席，忽惊如实满雕盘。蛾眉半敛千金薄，鷤鴂初鸣百草阑。志士古来悲节换，美人啼鸟亦长叹。
西川独孤侍御见寄七言四韵…翰墨都捐逮此酬答诚乖拙速:百雉层城上将坛，列营西照雪峰寒。文章立事须铭鼎，谈笑论功耻据鞍。草檄清油推健笔，曳裾黄阁耸危冠。双金未比三千字，负弩空惭知者难。
都城从事萧员外寄海梨花诗，尽绮丽至惠然远及:珠履行台拥附蝉，外郎高步似神仙。陈词今见唐风盛，从事遥瞻卫国贤。掷地好词凌彩笔，浣花春水腻鱼笺。东山芳意须同赏，子看囊盛几日传。
郡中言怀寄西川萧员外:功名无力愧勤王，已近终南得草堂。身外尽归天竺偈，腰间唯有会稽章。何时腊酒逢山客，可惜梅枝亚石床。岁晚我知仙客意，悬心应在白云乡。
郡斋感物寄长安亲友:晴天春意并无穷，过腊江楼日日风。琼树花香故人别，兰卮酒色去年同。闲吟铃阁巴歌里，回首神皋瑞气中。自愧朝衣犹在箧，归来应是白头翁。
乱后曲江:忆昔曾游曲水滨，春来长有探春人。游春人静空地在，直至春深不似春。
寻山家（一作长孙佐辅诗）:独访山家歇还涉，茅屋斜连隔松叶。主人闻语未开门，绕篱野菜飞黄蝶。
寄裴校书:登高何处见琼枝，白露黄花自绕篱。惟有楼中好山色，稻畦残水入秋池。
长安春游:凤城春报曲江头，上客年年是胜游。日暖云山当广陌，天清丝管在高楼。茏葱树色分仙阁，缥缈花香泛御沟。桂壁朱门新邸第，汉家恩泽问酂侯。
送定法师归蜀，法师即红楼院供奉广宣上人兄弟:凤城初日照红楼，禁寺公卿识惠休。诗引棣华沾一雨，经分贝叶向双流。孤猿学定前山夕，远雁伤离几地秋。空性碧云无处所，约公曾许剡溪游。
早朝:钟声清禁才应彻，漏报仙闱俨已开。双阙薄烟笼菡萏，九成初日照蓬莱。朝时但向丹墀拜，仗下方从碧殿回。圣道逍遥更何事，愿将巴曲赞康哉。
赠张将军:关西诸将揖容光，独立营门剑有霜。知爱鲁连归海上，肯令王翦在频阳。天晴红帜当山满，日暮清笳入塞长。年少功高人最羡，汉家坛树月苍苍。
和侯大夫秋原山观征人回:两河战罢万方清，原上军回识旧营。立马望云秋塞静，射雕临水晚天晴。戍闲部伍分岐路，地远家乡寄旆旌。圣代止戈资庙略，诸侯不复更长征。
送人过卫州:忆昔征南府内游，君家东閤最淹留。纵横联句长侵晓，次第看花直到秋。论旧举杯先下泪，伤离临水更登楼。相思前路几回首，满眼青山过卫州。
寄中书同年舍人:晴明紫阁最高峰，仙掖开帘范彦龙。五色天书词焕烂，九华春殿语从容。彩毫应染炉烟细，清珮仍含玉漏重。二十年前同日喜，碧霄何路得相逢。
将归东都寄令狐舍人:绿杨红杏满城春，一骑悠悠万井尘。岐路未关今日事，风光欲醉长年人。闲过绮陌寻高寺，强对朱门谒近臣。多病晚来还有策，雒阳山色旧相亲。
寄江州白司马:江州司马平安否，惠远东林住得无。湓浦曾闻似衣带，庐峰见说胜香炉。题诗岁晏离鸿断，望阙天遥病鹤孤。莫谩拘牵雨花社，青云依旧是前途。
薛司空自青州归朝:天眷君陈久在东，归朝人看大司空。黄河岸畔长无事，沧海东边独有功。已变畏途成雅俗，仍过旧里揖秋风。一门累叶凌烟阁，次第仪形汉上公。
送章孝标校书归杭州因寄白舍人:曾过灵隐江边寺，独宿东楼看海门。潮色银河铺碧落，日光金柱出红盆。不妨公事资高卧，无限诗情要细论。若访郡人徐孺子，应须骑马到沙村。
酬卢员外:谢傅旌旗控上游，卢郎樽俎借前筹。舜城风土临清庙，魏国山川在白楼。云寺当时接高步，水亭今日又同游。满筵旧府笙歌在，独有羊昙最泪流。
送裴中丞出使:一清淮甸假朝纲，金印初迎细柳黄。辞阙天威和雨露，出关春色避风霜。龙韬何必陈三略，虎旅由来肃万方。宣谕生灵真重任，回轩应问石渠郎。
送绛州卢使君:应将清净结心期，又共阳和到郡时。绛老问年须算字，庾公逢月要题诗。朱栏迢递因高胜，粉堞清明欲下迟。他日征还作霖雨，不须求赛敬亭祠。
上裴中丞:七年西掖弘汤诰，三捷东堂总汉科。政引风霜成物色，语回天地到阳和。清威更助朝端重，圣泽曾随笔下多。应笑白须扬执戟，可怜春日老如何。
和人与人分惠赐冰:天水藏来玉堕空，先颁密署几人同。映盘皎洁非资月，披扇清凉不在风。莹质方从纶阁内，凝辉更向画堂中。丽词珍贶难双有，迢递金舆殿角东。
观打球有作:亲扫球场如砥平，龙骧骤马晓光晴。入门百拜瞻雄势，动地三军唱好声。玉勒回时沾赤汗，花騣分处拂红缨。欲令四海氛烟静，杖底纤尘不敢生。
早春即事呈刘员外:明朝晴暖即相随，肯信春光被雨欺。且任文书堆案上，免令杯酒负花时。马蹄经历须应遍，莺语叮咛已怪迟。更待杂芳成艳锦，邺中争唱仲宣诗。
送司徒童子:卫多君子鲁多儒，七岁闻天笑舞雩。光彩春风初转蕙，性灵秋水不藏珠。两经在口知名小，百拜垂髫禀气殊。况复元侯旌尔善，桂林枝上得鹓雏。
寄昭应王丞:武皇金辂辗香尘，每岁朝元及此辰。光动泉心初浴日，气蒸山腹总成春。讴歌已入云韶曲，词赋方归侍从臣。瑞霭朝朝犹望幸，天教赤县有诗人。
酬崔博士:自知顽叟更何能，唯学雕虫谬见称。长被有情邀唱和，近来无力更祗承。青松树杪三千鹤，白玉壶中一片冰。今日为君书壁右，孤城莫怕世人憎。
酬裴舍人见寄:谁道重迁是旧班，自将霄汉比乡关。二妃楼下宜临水，五老祠西好看山。再葺吾庐心已足，每来公府路常闲。诗陪亚相逾三纪，石笥烟霞不共攀。
和刘员外陪韩仆射野亭公宴:好客风流玳瑁簪，重檐高幕晓沈沈。绮筵霜重旌旗满，玉帐天清丝管声。繁戏徒过鲁儒目，众欢方集汉郎心。寒笳一曲严城暮，云骑连嘶香外林。
酬崔驸马惠笺百张兼贻四韵:百张云样乱花开，七字文头艳锦回。浮碧空从天上得，殷红应自日边来。捧持价重凌云叶，封裹香深笑海苔。满箧清光应照眼，欲题凡韵辄裴回。
赠史开封:天低荒草誓师坛，邓艾心知战地宽。鼓角迥临霜野曙，旌旗高对雪峰寒。五营向水红尘起，一剑当风白日看。曾从伏波征绝域，碛西蕃部怯金鞍。
奉寄通州元九侍御:大明宫殿郁苍苍，紫禁龙楼直署香。九陌华轩争道路，一枝寒玉任烟霜。须听瑞雪传心语，莫被啼猿续泪行。共说圣朝容直气，期君新岁奉恩光。
赠浑钜中允:公子髫年四海闻，城南侍猎雪雰雰。马盘旷野弦开月，雁落寒原箭在云。曾向天西穿虏阵，惯游花下领儒群。一枝琼萼朝光好，彩服飘飘从冠军。
重送胡大夫赴振武:向年擢桂儒生业，今日分茅圣主恩。旌旆仍将过乡路，轩车争看出都门。人间文武能双捷，天下安危待一论。布惠宣威大夫事，不妨诗思许琴尊。
送陈判官罢举赴江外:练思多时冰雪清，拂衣无语别书生。莫将甲乙为前累，不废烟霄是此行。定爱红云燃楚色，应看白雨打江声。心期玉帐亲台位，魏勃因君说姓名。
奉和裴相公:竹寺题名一半空，衰荣三十七人中。在生本要求知己，垂老应怜值相公。敢望燮和回旧律，任应时节到春风。若为问得苍苍意，造化无言自是功。
和大夫边春呈长安亲故:严城吹笛思寒梅，二月冰河一半开。紫陌诗情依旧在，黑山弓力畏春来。游人曲岸看花发，走马平沙猎雪回。旌旆朝天不知晚，将星高处近三台。
张郎中段员外初直翰林报寄长句:秋空如练瑞云明，天上人间莫问程。丹凤词头供二妙，金銮殿角直三清。方瞻北极临星月，犹向南班滞姓名。启沃朝朝深禁里，香炉烟外是公卿。
奉酬端公春雪见寄:造化多情状物亲，剪花铺玉万重新。闲飘上路呈丰岁，狂舞中庭学醉春。兴逸何妨寻剡客，唱高还肯寄巴人。遥知独立芝兰阁，满眼清光压俗尘。
卢郎中拜陵遇雪蒙见召因寄:南宫使者有光辉，欲拜诸陵瑞雪飞。蘋叶已修青玉荐，柳花仍拂赤车衣。应同谷口寻春去，定似山阴带月归。寒冷出郊犹未得，羡公将事看芳菲。
冬夜陪丘侍御先辈听崔校书弹琴:雪满中庭月映林，谢家幽赏在瑶琴。楚妃波浪天南远，蔡女烟沙漠北深。顾盼何曾因误曲，殷勤终是感知音。若将雅调开诗兴，未抵丘迟一片心。
元日观朝:北极长尊报圣期，周家何用问元龟。天颜入曙千官拜，元日迎春万物知。阊阖回临黄道正，衣裳高对碧山垂。微臣愿献尧人祝，寿酒年年太液池。
题贾巡官林亭:白鸟闲栖亭树枝，绿樽仍对菊花篱。许询本爱交禅侣，陈寔由来是好儿。明月出云秋馆思，远泉经雨夜窗知。门前长者无虚辙，一片寒光动水池。
和元员外题升平里新斋:自知休沐诸幽胜，遂肯高斋枕广衢。旧地已开新玉圃，春山仍展绿云图。心源邀得闲诗证，肺气宜将慢酒扶。此外唯应任真宰，同尘敢是道门枢。
送澹公归嵩山龙潭寺葬本师:野烟秋水苍茫远，禅境真机去住闲。双树为家思旧壑，千花成塔礼寒山。洞宫曾向龙边宿，云径应从鸟外还。莫恋本师金骨地，空门无处复无关。
邵州陪王郎中宴:西塞无尘多玉筵，貔貅鸳鹭俨相连。红茵照水开樽俎，翠幕当云发管弦。歌态晓临团扇静，舞容春映薄衫妍。鲁儒纵使他时有，不似欢娱及少年。
和令狐舍人酬峰上人题山栏孤竹:满院冰姿粉箨残，一茎青翠近帘端。离丛自欲亲香火，抱节何妨共岁寒。能让繁声任真籁，解将孤影对芳兰。范云许访西林寺，枝叶须和彩凤看。
赋得灞岸柳留辞郑员外:杨柳含烟灞岸春，年年攀折为行人。好风倘借低枝便，莫遣青丝扫路尘。
折杨柳（一作和练秀才杨柳，一作戴叔伦诗）:水边杨柳麹尘丝，立马烦君折一枝。惟有春风最相惜，殷勤更向手中吹。
雪中听筝:玉柱泠泠对寒雪，清商怨徵声何切。谁怜楚客向隅时，一片愁心与弦绝。
卢龙塞行送韦掌记二首:雨雪纷纷黑水外，行人共指卢龙塞。万里飞沙压鼓鼙，三军杀气凝旌旆。陈琳书记本翩翩，料敌能兵夺酒泉。圣主好文兼好武，封侯莫比汉皇年。
题五老峰下费君书院:解向花间栽碧松，门前不负老人峰。已将心事随身隐，认得溪云第几重。
僧院听琴（一作宿藏公院听齐孝若弹琴）:禅思何妨在玉琴，真僧不见听时心。离声怨调秋堂夕，云向苍梧湘水深。
和武相公春晓闻莺:语恨飞迟天欲明，殷勤似诉有馀情。仁风已及芳菲节，犹向花溪鸣几声。
唐昌观玉蕊花:晴空素艳照霞新，香洒天风不到尘。持赠昔闻将白雪，蕊珠宫上玉花春。
山中主人:十里青山有一家，翠屏深处更添霞。若为说得溪中事，锦石和烟四面花。
太原赠李属侍御:路入桑干塞雁飞，枣郎年少有光辉。春风走马三千里，不废看花君绣衣。
崔娘诗:清润潘郎玉不如，中庭蕙草雪消初。风流才子多春思，肠断萧娘一纸书。
题云师山房（一作权德舆诗，又作戎昱诗）:云公兰若深山里，月明松殿微风起。试问空门清净心，莲花不著秋潭水。
城东早春:诗家清景在新春，绿柳才黄半未匀。若待上林花似锦，出门俱是看花人。
秋日登亭赠薛侍御:潦倒从军何取益，东西走马暂同游。梁王旧客皆能赋，今日因何独怨秋。
石水词二首:银罂深锁贮清光，无限来人不得尝。知共金丹争气力，一杯全胜五云浆。山叟和云劚翠屏，煎时分日检仙经。天人持此扶衰病，胜得瑶池水一瓶。
答振武李逢吉判官:近来时辈都无兴，把酒皆言肺病同。唯有单于李评事，不将华发负春风。
宫燕词:毛衣似锦语如弦，日暖争高绮陌天。几处野花留不得，双双飞向御炉前。
赠崔驸马:百尺梧桐画阁齐，箫声落处翠云低。平阳不惜黄金埒，细雨花骢踏作泥。
听李凭弹箜篌二首:听奏繁弦玉殿清，风传曲度禁林明。君王听乐梨园暖，翻到云门第几声。花咽娇莺玉漱泉，名高半在御筵前。汉王欲助人间乐，从遣新声坠九天。
临水看花:一树红花映绿波，晴明骑马好经过。今朝几许风吹落，闻道萧郎最惜多。
观妓人入道二首:荀令歌钟北里亭，翠娥红粉敞云屏。舞衣施尽馀香在，今日花前学诵经。碧玉芳年事冠军，清歌空得隔花闻。春来削发芙蓉寺，蝉鬓临风堕绿云。
方城驿逢孟侍御:走马温汤直隼飞，相逢矍铄理征衣。军中得力儿男事，入驿从容见落晖。
题清凉寺:凭槛霏微松树烟，陶潜曾用道林钱。一声寒磬空心晓，花雨知从第几天。
酬令狐舍人:晓禁苍苍换直还，暂低鸾翼向人间。亦知受业公门事，数仞丘墙不见山。
和令狐郎中:题诗一代占清机，秉笔三年直紫微。自禀道情龆龀异，不同蘧玉学知非。
春日题龙门香山寺:众香天上梵王宫，钟磬寥寥半碧空。清景乍开松岭月，乱流长响石楼风。山河杳映春云外，城阙参差晓树中。欲尽出寻那可得，三千世界本无穷。
圣恩洗雪镇州寄献裴相公:天借春光洗绿林，战尘收尽见花阴。好生本是君王德，忍死何妨壮士心。曾贺截云翻栅远，仍闻劚冻下营深。井陉昨日双旗入，萧相无言泪湿襟。
贺田仆射子弟荣拜金吾:五侯恩泽不同年，叔侄朱门□□连。凤沼九重相喜气，雁行一半入祥烟。街衢烛影侵寒月，文武珂声叠晓天。为数麒麟高阁上，谁家父子勒燕然。
和裴舍人观田尚书出猎:圣代司空比玉清，雄藩观猎见皇情。云禽已觉高无益，霜兔应知狡不成。飞鞚拥尘寒草尽，弯弓开月朔风生。今朝始贺将军贵，紫禁诗人看旆旌。
送李舍人归兰陵里:清词举世皆藏箧，美酒当山为满樽。三亩嫩蔬临绮陌，四行高树拥朱门。家贫境胜心无累，名重官闲口不论。惟有道情常自足，启期天地易知恩。
同太常尉迟博士阙下待漏:沈沈延阁抱丹墀，松色苔花颢露滋。爽气晓来青玉甃，薰风宿在翠花旗。方瞻御陌三条广，犹觉仙门一刻迟。此地含香从白首，冯唐何事怨明时。
胡二十拜户部兼判度支:清机果被公材挠，雄拜知承圣主恩。庙略已调天府实，国征方觉地官尊。徒言玉节将分阃，定是沙堤欲到门。为爱山前新卜第，不妨风月事琴樽。
元日呈李逢吉舍人:华夷文物贺新年，霜仗遥排凤阙前。一片彩霞迎曙日，万条红烛动春天。称觞山色和元气，端冕炉香叠瑞烟。共说正初当圣泽，试过西掖问群贤。
赠毛仙翁:宣州浑是上清宫，客有真人貌似童。绀发垂缨光髧髧，细髯缘颔绿茸茸。壶中药物梯霞诀，肘后方书缩地功。既许焚香为弟子，愿教年纪共椿同。
游义兴寺寄上李逢吉相公:柳营无事诣莲宫，步步犹疑是梦中。劳役徒为万夫长，闲游曾与二人同。凤鸾飞去仙巢在，龙象潜来讲席空。松下花飞频伫立，一心千里忆梁公。
游晋祠上李逢吉相公:不立晋祠三十年，白头重到一凄然。泉声自昔锵寒玉，草色虽秋耀翠钿。少壮同游宁有数，尊荣再会便无缘。相思临水下双泪，寄入并汾向洛川。
节度宣武酬乐天梦得:蓬莱仙监客曹郎，曾枉高车客大梁。见拥旌旄治军旅，知亲笔砚事文章。愁看柳色悬离恨，忆递花枝助酒狂。洛下相逢肯相寄，南金璀错玉凄凉。
奉和严司空重阳日同崔常侍崔郎及诸公登龙山落帽台佳宴:谢公秋思渺天涯，蜡屐登高为菊花。贵重近臣光绮席，笑怜从事落乌纱。萸房暗绽红珠朵，茗碗寒供白露芽。咏碎龙山归出号，马奔流电妓奔车。
立春后言怀招汴州李匡衙推:闲斋夜击唾壶歌，试望夷门奈远何。每听塞笳离梦断，时窥清鉴旅愁多。初惊宵漏丁丁促，已觉春风习习和。海内故人君最老，花开鞭马更相过。
奉和仆射相公酬忠武李相公见寄之作:丽藻飞来自相庭，五文相错八音清。初瞻绮色连霞色，又听金声继玉声。才出山西文与武，欢从塞北弟兼兄。白头老尹三川上，双和阳春喜复惊。
郡斋左偏栽竹百馀竿炎凉已周青翠不改而为墙垣…之趣:斋居栽竹北窗边，素壁新开映碧鲜。青蔼近当行药处，绿阴深到卧帷前。风惊晓叶如闻雨，月过春枝似带烟。老子忆山心暂缓，退公闲坐对婵娟。
塞下曲二首:雪满衣裳冰满须，晓随飞将伐单于。平生意气今何在，把得家书泪似珠。边草萧条塞雁飞，征人南望泪沾衣。黄尘满面长须战，白发生头未得归。
游春词:高楼晓见一花开，便觉春光四面来。暖日晴云知次第，东风不用更相催。
汉苑行:云霞五采浮天阙，梅柳千般夹御沟。不上黄花南北望，岂知春色满神州。
中元日赠张尊师:偶来人世值中元，不献玄都永日闲。寂寂焚香在仙观，知师遥礼玉京山。
赴东都别牡丹:十年不见小庭花，紫萼临开又别家。上马出门回首望，何时更得到京华。
寄礼部刘郎中:一别三年在上京，仙垣终日选群英。除书每下皆先看，唯有刘郎无姓名。
坐中闻思帝乡有感:年年不见帝乡春，白日寻思夜梦频。上酒忽闻吹此曲，坐中惆怅更何人。
春思寄梦得乐天:花满中庭酒满樽，平明独坐到黄昏。春来诗思偏何处，飞过函关入鼎门。
皇城中花园讥刘白赏春不及:五凤楼西花一园，低枝小树尽芳繁。洛阳才子何曾爱，下马贪趋广运门。
相思河:谁把相思号此河，塞垣车马往来多。只应自古征人泪，洒向空洲作碧波。
三月晦日会李员外座中频以老大不醉见讥因有此赠:三月唯残一日春，玉山倾倒白鸥驯。不辞便学山公醉，花下无人作主人。
酬张秘书因寄马赠诗:满城驰逐皆求马，古寺闲行独与君。代步本惭非逸足，缘情何幸枉高文。若逢佳丽从将换，莫共驽骀角出群。飞控著鞭能顾我，当时王粲亦从军。
真慧寺（五祖道场）:遍寻真迹蹑莓苔，世事全抛不忍回。上界不知何处去，西天移向此间来。岩前芍药师亲种，岭上青松佛手栽。更有一般人不见，白莲花向半天开。
凉风亭睡觉:饱食缓行新睡觉，一瓯新茗侍儿煎。脱巾斜倚绳床坐，风送水声来耳边。
雪中讶诸公不相访:忆昨雨多泥又深，犹能携妓远过寻。满空乱雪花相似，何事居然无赏心。
傍水闲行:闲馀何处觉身轻，暂脱朝衣傍水行。鸥鸟亦知人意静，故来相近不相惊。
句:两人同日事征西，今日君先奉紫泥。待平贼垒报天子，莫指仙山示武夫。野人不识中书令，唤作陶家与谢家。君若有心求逸足，我还留意在名姝。
天星送杨凝郎中贺正:天星牢落鸡喔咿，仆夫起餐车载脂。正当穷冬寒未已，借问君子行安之。会朝元正无不至，受命上宰须及期。侍从近臣有虚位，公今此去归何时。
龙移:天昏地黑蛟龙移，雷惊电激雄雌随。清泉百丈化为土，鱼鳖枯死吁可悲。
赠唐衢:虎有爪兮牛有角，虎可搏兮牛可触。奈何君独抱奇材，手把锄犁饿空谷。当今天子急贤良，匦函朝出开明光。胡不上书自荐达，坐令四海如虞唐。
古意:太华峰头玉井莲，开花十丈藕如船。冷比雪霜甘比蜜，一片入口沈痾痊。我欲求之不惮远，青壁无路难夤缘。安得长梯上摘实，下种七泽根株连。
河南令舍池台:灌池才盈五七丈，筑台不过七八尺。欲将层级压篱落，未许波澜量斗石。规摹虽巧何足夸，景趣不远真可惜。长令人吏远趋走，已有蛙黾助狼藉。
题楚昭王庙:丘坟满目衣冠尽，城阙连云草树荒。犹有国人怀旧德，一间茅屋祭昭王。
答张十一功曹:山净江空水见沙，哀猿啼处两三家。筼筜竞长纤纤笋，踯躅闲开艳艳花。未报恩波知死所，莫令炎瘴送生涯。吟君诗罢看双鬓，斗觉霜毛一半加。
湘中酬张十一功曹:休垂绝徼千行泪，共泛清湘一叶舟。今日岭猿兼越鸟，可怜同听不知愁。
郴口又赠二首:山作剑攒江写镜，扁舟斗转疾于飞。回头笑向张公子，终日思归此日归。雪飐霜翻看不分，雷惊电激语难闻。沿涯宛转到深处，何限青天无片云。
题木居士二首:火透波穿不计春，根如头面干如身。偶然题作木居士，便有无穷求福人。为神讵比沟中断，遇赏还同爨下余。朽蠹不胜刀锯力，匠人虽巧欲何如。
湘中:猿愁鱼踊水翻波，自古流传是汨罗。蘋藻满盘无处奠，空闻渔父扣舷歌。
别盈上人:山僧爱山出无期，俗士牵俗来何时。祝融峰下一回首，即是此生长别离。
闻梨花发赠刘师命:桃溪惆怅不能过，红艳纷纷落地多。闻道郭西千树雪，欲将君去醉如何。
梨花下赠刘师命:洛阳城外清明节，百花寥落梨花发。今日相逢瘴海头，共惊烂漫开正月。
和归工部送僧约（工部，归登也，约，荆州人）:早知皆是自拘囚，不学因循到白头。汝既出家还扰扰，何人更得死前休。
入关咏马:岁老岂能充上驷，力微当自慎前程。不知何故翻骧首，牵过关门妄一鸣。
题张十一旅舍三咏。榴花:五月榴花照眼明，枝间时见子初成。可怜此地无车马，颠倒青苔落绛英。
题张十一旅舍三咏。井:贾谊宅中今始见，葛洪山下昔曾窥。寒泉百尺空看影，正是行人渴死时。
题张十一旅舍三咏。蒲萄:新茎未遍半犹枯，高架支离倒复扶。若欲满盘堆马乳，莫辞添竹引龙须。
峡石西泉（一作寒泉）:居然鳞介不能容，石眼环环水一钟。闻说旱时求得雨，只疑科斗是蛟龙。
酬王二十舍人雪中见寄:三日柴门拥不开，阶平庭满白皑皑。今朝蹋作琼瑶迹，为有诗从凤沼来。
送侯喜:已作龙钟后时者，懒于街里蹋尘埃。如今便别长官去，直到新年衙日来。
奉酬振武胡十二丈大夫:倾朝共羡宠光频，半岁迁腾作虎臣。戎旆暂停辞社树，里门先下敬乡人。横飞玉盏家山晓，远蹀金珂塞草春。自笑平生夸胆气，不离文字鬓毛新。
奉和库部卢四兄曹长元日朝回（卢汀也）:天仗宵严建羽旄，春云送色晓鸡号。金炉香动螭头暗，玉佩声来雉尾高。戎服上趋承北极，儒冠列侍映东曹。太平时节难身遇，郎署何须叹二毛。
题百叶桃花（知制诰时作）:百叶双桃晚更红，窥窗映竹见玲珑。应知侍史归天上，故伴仙郎宿禁中。
春雪:新年都未有芳华，二月初惊见草芽。白雪却嫌春色晚，故穿庭树作飞花。
戏题牡丹:幸自同开俱阴隐，何须相倚斗轻盈。陵晨并作新妆面，对客偏含不语情。双燕无机还拂掠，游蜂多思正经营。长年是事皆抛尽，今日栏边暂眼明。
芍药（元和中知制诰寓直禁中作）:浩态狂香昔未逢，红灯烁烁绿盘笼。觉来独对情惊恐，身在仙宫第几重。
游城南十六首。赛神:白布长衫紫领巾，差科未动是闲人。麦苗含穟桑生葚，共向田头乐社神。
游城南十六首。题于宾客庄:榆荚车前盖地皮，蔷薇蘸水笋穿篱。马蹄无入朱门迹，纵使春归可得知。
游城南十六首。晚春:草树知春不久归，百般红紫斗芳菲。杨花榆荚无才思，惟解漫天作雪飞。
游城南十六首。落花:已分将身著地飞，那羞践踏损光晖。无端又被春风误，吹落西家不得归。
游城南十六首。楸树二首:几岁生成为大树，一朝缠绕困长藤。谁人与脱青罗帔，看吐高花万万层。幸自枝条能树立，可烦萝蔓作交加。傍人不解寻根本，却道新花胜旧花。
游城南十六首。风折花枝:浮艳侵天难就看，清香扑地只遥闻。春风也是多情思，故拣繁枝折赠君。
游城南十六首。赠张十八助教:喜君眸子重清朗，携手城南历旧游。忽见孟生题竹处，相看泪落不能收。
游城南十六首。晚雨:廉纤晚雨不能晴，池岸草间蚯蚓鸣。投竿跨马蹋归路，才到城门打鼓声。
游城南十六首。出城:暂出城门蹋青草，远于林下见春山。应须韦杜家家到，只有今朝一日闲。
游城南十六首。楸树:青幢紫盖立童童，细雨浮烟作彩笼。不得画师来貌取，定知难见一生中。
游城南十六首。遣兴:断送一生惟有酒，寻思百计不如闲。莫忧世事兼身事，须著人间比梦间。
和武相公早春闻莺:早晚飞来入锦城，谁人教解百般鸣。春风红树惊眠处，似妒歌童作艳声。
游太平公主山庄:公主当年欲占春，故将台榭押城闉。欲知前面花多少，直到南山不属人。
晚春:谁收春色将归去，慢绿妖红半不存。榆荚只能随柳絮，等闲撩乱走空园。
广宣上人频见过:三百六旬长扰扰，不冲风雨即尘埃。久惭朝士无裨补，空愧高僧数往来。学道穷年何所得，吟诗竟日未能回。天寒古寺游人少，红叶窗前有几堆。
过鸿沟:龙疲虎困割川原，亿万苍生性命存。谁劝君王回马首，真成一掷赌乾坤。
送张侍郎（张贾，时自兵侍为华州）:司徒东镇驰书谒，丞相西来走马迎。两府元臣今转密，一方逋寇不难平。
赠刑部马侍郎（马总，时副晋公东征）:红旗照海压南荒，征入中台作侍郎。暂从相公平小寇，便归天阙致时康。
奉和裴相公东征途经女几山下作:旗穿晓日云霞杂，山倚秋空剑戟明。敢请相公平贼后，暂携诸吏上峥嵘。
郾城晚饮奉赠副使马侍郎及冯、李二员外:城上赤云呈胜气，眉间黄色见归期。幕中无事惟须饮，即是连镳向阙时。
酬别留后侍郎（蔡平，命马总为留后）:为文无出相如右，谋帅难居郤縠先。归去雪销溱洧动，西来旌旆拂晴天。
同李二十八员外从裴相公野宿西界:四面星辰著地明，散烧烟火宿天兵。不关破贼须归奏，自趁新年贺太平。
过襄城:郾城辞罢过襄城，颍水嵩山刮眼明。已去蔡州三百里，家人不用远来迎。
宿神龟招李二十八冯十七:荒山野水照斜晖，啄雪寒鸦趁始飞。夜宿驿亭愁不睡，幸来相就盖征衣。
和李司勋过连昌宫:夹道疏槐出老根，高甍巨桷压山原。宫前遗老来相问，今是开元几叶孙。
次潼关先寄张十二阁老使君（张贾也）:荆山已去华山来，日出潼关四扇开。刺史莫辞迎候远，相公亲破蔡州回。
次潼关上都统相公（韩弘也）:暂辞堂印执兵权，尽管诸军破贼年。冠盖相望催入相，待将功德格皇天。
桃林夜贺晋公:西来骑火照山红，夜宿桃林腊月中。手把命珪兼相印，一时重叠赏元功。
晋公破贼回重拜台司，以诗示幕中宾客，愈奉和:南伐旋师太华东，天书夜到册元功。将军旧压三司贵，相国新兼五等崇。鹓鹭欲归仙仗里，熊罴还入禁营中。长惭典午非材职，得就闲官即至公。
元日酬蔡州马十二尚书去年蔡州元日见寄之什:元日新诗已去年，蔡州遥寄荷相怜。今朝纵有谁人领，自是三峰不敢眠。
答道士寄树鸡（树鸡，木耳之大者）:软湿青黄状可猜，欲烹还唤木盘回。烦君自入华阳洞，直割乖龙左耳来。
左迁至蓝关示侄孙湘（湘，愈侄十二郎之子）:一封朝奏九重天，夕贬潮州路八千。欲为圣朝除弊事，肯将衰朽惜残年。云横秦岭家何在，雪拥蓝关马不前。知汝远来应有意，好收吾骨瘴江边。
武关西逢配流吐番（谪潮州时途中作）:嗟尔戎人莫惨然，湖南地近保生全。我今罪重无归望，直去长安路八千。
次邓州界:潮阳南去倍长沙，恋阙那堪又忆家。心讶愁来惟贮火，眼知别后自添花。商颜暮雪逢人少，邓鄙春泥见驿赊。早晚王师收海岳，普将雷雨发萌芽。
题临泷寺:不觉离家已五千，仍将衰病入泷船。潮阳未到吾能说，海气昏昏水拍天。
晚次宣溪，辱韶州张端公使君惠书叙别酬以绝句二章:韶州南去接宣溪，云水苍茫日向西。客泪数行先自落，鹧鸪休傍耳边啼。兼金那足比清文，百首相随愧使君。俱是岭南巡管内，莫欺荒僻断知闻。
题秀禅师房:桥夹水松行百步，竹床莞席到僧家。暂拳一手支头卧，还把鱼竿下钓沙。
将至韶州先寄张端公使君借图经:曲江山水闻来久，恐不知名访倍难。愿借图经将入界，每逢佳处便开看。
过始兴江口感怀:忆作儿童随伯氏，南来今只一身存。目前百口还相逐，旧事无人可共论。
韶州留别张端公使君（时宪宗元和十四年十月）:来往再逢梅柳新，别离一醉绮罗春。久钦江总文才妙，自叹虞翻骨相屯。鸣笛急吹争落日，清歌缓送款行人。已知奏课当征拜，那复淹留咏白蘋。
从潮州量移袁州，张韶州端公以诗相贺，因酬之:明时远逐事何如，遇赦移官罪未除。北望讵令随塞雁，南迁才免葬江鱼。将经贵郡烦留客，先惠高文谢起予。暂欲系船韶石下，上宾虞舜整冠裾。
游西林寺题萧二兄郎中旧堂:中郎有女能传业，伯道无儿可保家。偶到匡山曾住处，几行衰泪落烟霞。
题广昌馆（在随州枣阳县南）:白水龙飞已几春，偶逢遗迹问耕人。丘坟发掘当官路，何处南阳有近亲。
寄随州周员外:陆孟丘杨久作尘，同时存者更谁人。金丹别后知传得，乞取刀圭救病身。
酒中留上襄阳李相公（李逢吉也）:浊水污泥清路尘，还曾同制掌丝纶。眼穿长讶双鱼断，耳热何辞数爵频。银烛未销窗送曙，金钗半醉座添春。知公不久归钧轴，应许闲官寄病身。
去岁自刑部侍郎以罪贬潮州刺史乘驿赴任…留题驿梁:数条藤束木皮棺，草殡荒山白骨寒。惊恐入心身已病，扶舁沿路众知难。绕坟不暇号三匝，设祭惟闻饭一盘。致汝无辜由我罪，百年惭痛泪阑干。
贺张十八秘书得裴司空马（或作酬张秘书因骑马赠诗）:司空远寄养初成，毛色桃花眼镜明。落日已曾交辔语，春风还拟并鞍行。长令奴仆知饥渴，须着贤良待性情。旦夕公归伸拜谢，免劳骑去逐双旌。
早春与张十八博士籍游杨尚书林亭…兼呈白冯二阁老:墙下春渠入禁沟，渠冰初破满渠浮。凤池近日长先暖，流到池时更不流。
夕次寿阳驿题吴郎中诗后:风光欲动别长安，春半城边特地寒。不见园花兼巷柳，马头惟有月团团。
镇州初归:别来杨柳街头树，摆弄春风只欲飞。还有小园桃李在，留花不发待郎归。
同水部张员外籍曲江春游，寄白二十二舍人:漠漠轻阴晚自开，青天白日映楼台。曲江水满花千树，有底忙时不肯来。
和水部张员外宣政衙赐百官樱桃诗:汉家旧种明光殿，炎帝还书本草经。岂似满朝承雨露，共看传赐出青冥。香随翠笼擎初到，色映银盘写未停。食罢自知无所报，空然惭汗仰皇扃。
早春呈水部张十八员外二首:天街小雨润如酥，草色遥看近却无。最是一年春好处，绝胜烟柳满皇都。莫道官忙身老大，即无年少逐春心。凭君先到江头看，柳色如今深未深。
奉使镇州，行次承天行营，奉酬裴司空:窜逐三年海上归，逢公复此著征衣。旋吟佳句还鞭马，恨不身先去鸟飞。
镇州路上谨酬裴司空相公重见寄:衔命山东抚乱师，日驰三百自嫌迟。风霜满面无人识，何处如今更有诗。
奉和李相公题萧家林亭（逢吉也）:山公自是林园主，叹惜前贤造作时。岩洞幽深门尽锁，不因丞相几人知。
饮城南道边古墓上逢中丞过赠礼部卫员外少室张道士:偶上城南土骨堆，共倾春酒三五杯。为逢桃树相料理，不觉中丞喝道来。
池上絮:池上无风有落晖，杨花晴后自飞飞。为将纤质凌清镜，湿却无穷不得归。
赠贾岛（以下二首见《万首绝句》）:孟郊死葬北邙山，从此风云得暂闲。天恐文章浑断绝，更生贾岛著人间。
赠译经僧:万里休言道路赊，有谁教汝度流沙。只今中国方多事，不用无端更乱华。
广宣上人以诗贺放榜和谢:延英面奉入春闱，亦选功夫亦选奇。在冶只求金不耗，用心空学秤无私。龙门变化人皆望，莺谷飞鸣自有时。独喜至公谁是证，弥天上人与新诗。
塞下曲二首:辛勤几出黄花戍，迢递初随细柳营。塞晚每愁残月苦，边愁更逐断蓬惊。年少辞家从冠军，金妆宝剑去邀勋。不知马骨伤寒水，唯见龙城起暮云。
平戎辞:太白秋高助发兵，长风夜卷虏尘清。男儿解却腰间剑，喜见从王道化平。
游春词二首:曲江绿柳变烟条，寒谷冰随暖气销。才见春光生绮陌，已闻清乐动云韶。经过柳陌与桃蹊，寻逐春光著处迷。鸟度时时冲絮起，花繁衮衮压枝低。
秋思二首:网轩凉吹动轻衣，夜听更长玉漏稀。月度天河光转湿，鹊惊秋树叶频飞。宫连太液见沧波，暑气微消秋意多。一夜清风蘋末起，露珠翻尽满池荷。
汉苑行:二月春风遍柳条，九天仙乐奏云韶。蓬莱殿后花如锦，紫阁阶前雪未销。
秋夜曲:桂魄初生秋露微，轻罗已薄未更衣。银筝夜久殷勤弄，心怯空房不忍归。
献寿辞:宫殿参差列九重，祥云瑞气捧阶浓。微臣欲献唐尧寿，遥指南山对衮龙。
秋思赠远二首:当年只自守空帷，梦里关山觉别离。不见乡书传雁足，唯看新月吐蛾眉。厌攀杨柳临清阁，闲采芙蕖傍碧潭。走马台边人不见，拂云堆畔战初酣。
春闺思（一作闺人春思）:愁见游空百尺丝，春风挽断更伤离。闲花落尽青苔地，尽日无人谁得知。
禅门寺暮钟（一作刘复诗）:簨簴高悬于阗钟，黄昏发地殷龙宫。游人忆到嵩山夜，叠阁连楼倚太空。
送友人及第归江东:五陵春色泛花枝，心醉花前远别离。落羽耻为关右客，成名空羡里中儿。都门雨歇愁分处，山店灯残梦到时。家住洞庭多钓伴，因来相贺话相思。
梓州与温商夜别（一作夜别温商梓州）:凤凰城里花时别，玄武江边月下逢。客舍莫辞先买酒，相门曾忝共登龙。迎风骚屑千家竹，隔水悠扬午夜钟。明日又行西蜀路，不堪天际远山重。
长安卧病秋夜言怀:九重门锁禁城秋，月过南宫渐映楼。紫陌夜深槐露滴，碧空云尽火星流。风清刻漏传三殿，甲第歌钟乐五侯。楚客病来乡思苦，寂寥灯下不胜愁。
喜雪上窦相公（一作朱湾诗）:千门万户雪花浮，点点无声落瓦沟。全似玉尘销更积，半成冰水结还流。光添曙色连天远，轻逐春风绕玉楼。平地已沾盈尺润，年丰须荷富人侯。
宴杨驸马山亭（一作朱湾诗）:垂杨拂岸草茸茸，绣户窗前花影重。鲙下玉盘红缕细，酒开金瓮绿醅醲。中朝驸马何平叔，南国词人陆士龙。落日泛舟同醉处，回潭百丈映千峰。
经夫差庙:姑苏城畔千年木，刻作夫差庙里神。冠盖寂寥尘满室，不知箫鼓乐何人。
九月十日即事:汉江天外东流去，巴塞连山万里秋。节过重阳人病起，一枝残菊不胜愁。
夏日宴九华池赠主人:池上凉台五月凉，百花开尽水芝香。黄金买酒邀诗客，醉倒檐前青玉床。
长安早春言志:九衢日暖树苍苍，万里吴人忆水乡。汉主未曾亲羽猎，不知将底谏君王。
读苏属国传:天山西北居延海，沙塞重重不见春。肠断帝乡遥望日，节旄零落汉家臣。
吴城览古:吴王旧国水烟空，香径无人兰叶红。春色似怜歌舞地，年年先发馆娃宫。
犍为城下夜泊闻夷歌:犍为城下牂牁路，空冢滩西贾客舟。此夜可怜江上月，夷歌铜鼓不胜愁。
和王中丞使君春日过高评事幽居:风光满路旗幡出，林下高人待使君。笑藉紫兰相向醉，野花千树落纷纷。
和王中丞中和日:节应中和天地晴，繁弦叠鼓动高城。汉家分刺诸侯贵，一曲阳春江水清。
同韦中丞花下夜饮赠歌人:银烛煌煌半醉人，娇歌宛转动朱唇。繁花落尽春风里，绣被郎官不负春。
若耶溪逢陆澧:溪上春晴聊看竹，谁言驿使此相逢。担簦蹑屐仍多病，笑杀云间陆士龙。
夜泊荆溪:小雪已晴芦叶暗，长波乍急鹤声嘶。孤舟一夜宿流水，眼看山头月落溪。
南山别僧:惆怅人间多别离，梅花满眼独行时。无家度日多为客，欲共山僧何处期。
戏题山居二首:云盖秋松幽洞近，水穿危石乱山深。门前自有千竿竹，免向人家看竹林。虽有柴门长不关，片云高木共身闲。犹嫌住久人知处，见欲移居更上山。
山中秋夜喜周士闲见过:青山高处上不易，白云深处行亦难。留君不宿对秋月，莫厌山空泉石寒。
过栎阳山谿:众草穿沙芳色齐，蹋莎行草过春溪。闲云相引上山去，人到山头云却低。
姑苏台怀古:忆昔吴王争霸日，歌钟满地上高台。三千宫女看花处，人尽台崩花自开。
将归旧山留别:相共游梁今独还，异乡摇落忆空山。信陵死后无公子，徒向夷门学抱关。
游洞灵观:初访西城礼少君，独行深入洞天云。风吹青桂寒花落，香绕仙坛处处闻。
旅次沔阳，闻克复，而用师者穷兵黩武，因书简之:江上烟消汉水清，王师大破绿林兵。干戈用尽人成血，韩信空传壮士名。
湘君祠（一作湘妃怨）:二妃怨处云沉沉，二妃哭处湘水深。商人酒滴庙前草，萧索风生斑竹林。
送辛吉甫常州觐省:西去兰陵家不远，到家还及采兰时。新年送客我为客，惆怅门前黄柳丝。
题舞花山大师遗居:西过流沙归路长，一生遗迹在东方。空堂寂寞闭灯影，风动四山松柏香。
广陵秋夜对月即事:霜落寒空月上楼，月中歌吹满扬州。相看醉舞倡楼月，不觉隋家陵树秋。
早秋浐水送人归越:凉叶萧萧生远风，晓鸦飞度望春宫。越人归去一摇首，肠断马嘶秋水东。
小江驿送陆侍御归湖上山:鹤唳天边秋水空，荻花芦叶起西风。今夜渡江何处宿，会稽山在月明中。
送李德舆归穿石洞山居:乌巾年少归何处，一片彩霞仙洞中。惆怅别时花似雪，行人不肯醉春风。
酬幽居闲上人喜及第后见赠:九霄心在劳相问，四十年间岂足惊。风动自然云出岫，高僧不用笑浮生。
洛下赠彻公:天竺沙门洛下逢，请为同社笑相容。支颐忽望碧云里，心爱嵩山第几重。
观朱舍人归葬吴中:翩翩绛旐寒流上，行引东归万里魂。几处州人临水哭，共看遗草有王言。
题清镜寺留别:路入千山愁自知，雪花撩乱压松枝。世人并道离别苦，谁信山僧轻别离。
从军行:海畔风吹冻泥裂，枯桐叶落枝梢折。横笛闻声不见人，红旗直上天山雪。
宿淮阴作:秋灯点点淮阴市，楚客联樯宿淮水。夜深风起鱼鳖腥，韩信祠堂明月里。
春日南山行:处处看山不可行，野花相向笑无成。长嫌为客过州县，渐被时人识姓名。
步虚词二首:汉武清斋读鼎书，太官扶上画云车。坛上月明宫殿闭，仰看星斗礼空虚。楼殿层层阿母家，昆仑山顶驻红霞。笙歌出见穆天子，相引笑看琪树花。
襄阳过孟浩然旧居:襄阳城郭春风起，汉水东流去不还。孟子死来江树老，烟霞犹在鹿门山。
送友人游嵩山:嵩山归路绕天坛，雪影松声满谷寒。君见九龙潭上月，莫辞清夜访袁安。
伏翼西洞送夏方庆:洞里春晴花正开，看花出洞几时回。殷勤好去武陵客，莫引世人相逐来。
赠人:或棹孤舟或杖藜，寻常适意钓长溪。草堂竹径在何处，落日孤烟寒渚西。
句:稚子新能编笋笠，山妻旧解补荷衣。秋山隔岸清猿叫，湖水当门白鸟飞。
汝川行:汝坟春女蚕忙月，朝起采桑日西没。轻绡裙露红罗袜，半蹋金梯倚枝歇。垂空玉腕若无骨，映叶朱唇似花发。相欢谁是游冶郎，蚕休不得岐路旁。
许州途中:秦川行尽颍川长，吴江越岭已同方。征途渺渺烟茫茫，未得还乡伤近乡。随萍逐梗见春光，行乐登台斗在旁。林间啼鸟野中芳，有似故园皆断肠。
述德上兴元严仆射:山横碧立并雄岷，大阜洪川共降神。心合云雷清祸乱，力回天地作阳春。非熊德愧当周辅，称杰叨惭首汉臣。何幸腐儒无一艺，得为门下食鱼人。
及第后酬故园亲故:才非天授学非师，以此成名曩岂期。杨叶射频因偶中，桂枝材美敢当之。称文作艺方惭德，相贺投篇料愧词。犹著褐衣何足羡，如君即是载鸣时。
题华十二判官汝州宅内亭:高居胜景谁能有，佳意幽情共可欢。新柳绕门青翡翠，修篁浮径碧琅玕。步兵阮籍空除屏，彭泽陶潜谩挂冠。只在城隍也趋府，岂如吾子道斯安。
薛舍人使君观察韩判官侍御许雨晴到所居既霁先呈即事:江皋昨夜雨收梅，寂寂衡门与钓台。西岛落花随水至，前山飞鸟出云来。观风驷马能言驻，行县双旌许暂回。岂不偶然聊为竹，空令石径扫莓苔。
元日陪早朝:斗柄东回岁又新，邃旒南面挹来宾。和光仿佛楼台晓，休气氛氲天地春。仪籥不唯丹穴鸟，称觞半是越裳人。江皋腐草今何幸，亦与恒星拱北辰。
和太原郑中丞登龙兴寺阁:青窗朱户半天开，极目凝神望几回。晋国颓墉生草树，皇家瑞气在楼台。千条水入黄河去，万点山从紫塞来。独恨侍游违长者，不知高意是谁陪。
咏德上太原李尚书:那以公方郭细侯，并州非复旧并州。九重帝宅司丹地，十万兵枢拥碧油。锵玉半为趋閤吏，腰金皆是走庭流。王褒见德空知颂，身在三千最上头。
乐津店北陂:婵娟有丽玉如也，美笑当予系予马。罗帏碧簟岂相容，行到山头忆山下。
出蜀门:北客今朝出蜀门，翛然领得入时魂。游人莫道归来易，三不曾闻古老言。
题第五司户侍御:曾称野鹤比群公，忽作长松向府中。骢马不骑人不识，泠然三尺别生风。
建溪行待陈诩（予先发福州，陈续发，中路待之不得）:偕行那得会心期，先者贪前后者迟。空忆丽词能状物，每看奇异但相思。
述德上兴元严仆射:推车阃外主恩新，今日梁川草遍春。玉色据鞍双节下，扬兵百万路无尘。
许州送张中丞出临颍镇:心诵阴符口不言，风驱千骑出辕门。孙吴去后无长策，谁敌留侯直下孙。
睹亡友题诗处:旧友亲题壁上诗，伤看缘迹不缘词。门前犹是长安道，无复回车下笔时。
题秦岭:南下斯须隔帝乡，北行一步掩南方。悠悠烟景两边意，蜀客秦人各断肠。
自南山却赴京师，石臼岭头即事寄严仆射:鸟企蛇盘地半天，下窥千仞到浮烟。因高回望沾恩处，认得梁州落日边。
与洪孺卿自梁州回途中经骆谷见野果有闽中悬壶子…闽人:青苞朱实忽离离，摘得盈筐泪更垂。上德同之岂无意，故园山路一枝枝。
韦晤宅听歌:服制虹霓鬓似云，萧郎屋里上清人。等闲逐酒倾杯乐，飞尽虹梁一夜尘。
与林蕴同之蜀途次嘉陵江认得越鸟声呈林林亦闽中人也:正是闽中越鸟声，几回留听暗沾缨。伤心激念君深浅，共有离乡万里情。
送闻上人游嵩山:二室峰峰昔愿游，从云从鹤思悠悠。丹梯石路君先去，为上青冥最上头。
永安寺照上人房:草席蒲团不扫尘，松闲石上似无人。群阴欲午钟声动，自煮溪蔬养幻身。
山中老僧:笑向来人话古时，绳床竹杖自扶持。秋深头冷不能剃，白黑苍然发到眉。
赠鲁山李明府:外户通宵不闭关，抱孙弄子万家闲。若将邑号称贤宰，又是皇唐李鲁山。
泉州赴上都留别舍弟及故人:天长地阔多岐路，身即飞蓬共水萍。匹马将驱岂容易，弟兄亲故满离亭。
送张骠骑邠宁行营:宝马雕弓金仆姑，龙骧虎视出皇都。扬鞭莫怪轻胡虏，曾在渔阳敌万夫。
题梨岭:南北风烟即异方，连峰危栈倚苍苍。哀猿咽水偏高处，谁不沾衣望故乡。
秋夜寄僧（一作秋夜寄弘济上人）:尚被浮名诱此身，今时谁与德为邻。遥知是夜檀溪上，月照千峰为一人。
观送葬:何事悲酸泪满巾，浮生共是北邙尘。他时不见北山路，死者还曾哭送人。
题王明府郊亭:日日郊亭启竹扉，论桑劝穑是常机。山城要得牛羊下，方与农人分背归。
塞上行:闻说胡兵欲利秋，昨来投笔到营州。骁雄已许将军用，边塞无劳天子忧。
题别业（一作回别业留别郭中诸公）:千山江上背斜晖，一径中峰见所归。不信扁舟回在晚，宿云先已到柴扉。
九日广陵登高怀邵二先辈:簪萸泛菊俯平阡，饮过三杯却惘然。十岁此辰同醉友，登高各处已三年。
题延平剑潭:想象精灵欲见难，通津一去水漫漫。空馀昔日凌霜色，长与澄潭生昼寒。
晚泊漳州营头亭:回峰叠嶂绕庭隅，散点烟霞胜画图。日暮华轩卷长箔，太清云上对蓬壶。
赠山南严兵马使（即仆射堂弟也）:为雁为鸿弟与兄，如雕如鹗杰连英。天旋地转烟云黑，共鼓长风六合清。
除夜侍酒呈诸兄示舍弟:莫叹明朝又一春，相看堪共贵兹身。悠悠寰宇同今夜，膝下传杯有几人。
杨尚书寄郴笔知是小生本样令更商榷使尽其功辄献长句:截玉铦锥作妙形，贮云含雾到南溟。尚书旧用裁天诏，内史新将写道经。曲艺岂能裨损益，微辞只欲播芳馨。桂阳卿月光辉遍，毫末应传顾兔灵。
南省转牒欲具江国图令尽通风俗故事:圣代提封尽海壖，狼荒犹得纪山川。华夷图上应初录，风土记中殊未传。椎髻老人难借问，黄茆深峒敢留连。南宫有意求遗俗，试检周书王会篇。
与浩初上人同看山寄京华亲故:海畔尖山似剑铓，秋来处处割愁肠。若为化得身千亿，散上峰头望故乡。
诏追赴都回寄零陵亲故:每忆纤鳞游尺泽，翻愁弱羽上丹霄。岸傍古堠应无数，次第行看别路遥。
过衡山见新花开却寄弟:故国名园久别离，今朝楚树发南枝。晴天归路好相逐，正是峰前回雁时。
汨罗遇风:南来不作楚臣悲，重入修门自有期。为报春风汨罗道，莫将波浪枉明时。
离觞不醉，至驿却寄相送诸公:无限居人送独醒，可怜寂寞到长亭。荆州不遇高阳侣，一夜春寒满下厅。
诏追赴都二月至灞亭上:十一年前南渡客，四千里外北归人。诏书许逐阳和至，驿路开花处处新。
李西川荐琴石:远师驺忌鼓鸣琴，去和南风惬舜心。从此他山千古重，殷勤曾是奉徽音。
同刘二十八哭吕衡州，兼寄江陵李元二侍御:衡岳新摧天柱峰，士林憔悴泣相逢。只令文字传青简，不使功名上景钟。三亩空留悬磬室，九原犹寄若堂封。遥想荆州人物论，几回中夜惜元龙。
衡阳与梦得分路赠别:十年憔悴到秦京，谁料翻为岭外行。伏波故道风烟在，翁仲遗墟草树平。直以慵疏招物议，休将文字占时名。今朝不用临河别，垂泪千行便濯缨。
重别梦得:二十年来万事同，今朝岐路忽西东。皇恩若许归田去，晚岁当为邻舍翁。
清水驿丛竹天水赵云余手种一十二茎:檐下疏篁十二茎，襄阳从事寄幽情。只应更使伶伦见，写尽雌雄双凤鸣。
登柳州城楼寄漳汀封连四州:城上高楼接大荒，海天愁思正茫茫。惊风乱飐芙蓉水，密雨斜侵薜荔墙。岭树重遮千里目，江流曲似九回肠。共来百越文身地，犹自音书滞一乡。
柳州寄丈人周韶州:越绝孤城千万峰，空斋不语坐高舂。印文生绿经旬合，砚匣留尘尽日封。梅岭寒烟藏翡翠，桂江秋水露鰅鳙。丈人本自忘机事，为想年来憔悴容。
得卢衡州书因以诗寄:临蒸且莫叹炎方，为报秋来雁几行。林邑东回山似戟，牂牁南下水如汤。蒹葭淅沥含秋雾，橘柚玲珑透夕阳。非是白蘋洲畔客，还将远意问潇湘。
岭南江行:瘴江南去入云烟，望尽黄茆是海边。山腹雨晴添象迹，潭心日暖长蛟涎。射工巧伺游人影，飓母偏惊旅客船。从此忧来非一事，岂容华发待流年。
柳州峒氓:郡城南下接通津，异服殊音不可亲。青箬裹盐归峒客，绿荷包饭趁虚人。鹅毛御腊缝山罽，鸡骨占年拜水神。愁向公庭问重译，欲投章甫作文身。
柳州二月榕叶落尽偶题:宦情羁思共凄凄，春半如秋意转迷。山城过雨百花尽，榕叶满庭莺乱啼。
浩初上人见贻绝句欲登仙人山因以酬之:珠树玲珑隔翠微，病来方外事多违。仙山不属分符客，一任凌空锡杖飞。
雨中赠仙人山贾山人（即贾鹏也）:寒江夜雨声潺潺，晓云遮尽仙人山。遥知玄豹在深处，下笑羁绊泥涂间。
别舍弟宗一:零落残红倍黯然，双垂别泪越江边。一身去国六千里，万死投荒十二年。桂岭瘴来云似墨，洞庭春尽水如天。欲知此后相思梦，长在荆门郢树烟。
殷贤戏批书后寄刘连州并示孟仑二童:书成欲寄庾安西，纸背应劳手自题。闻道近来诸子弟，临池寻已厌家鸡。
重赠二首:闻道将雏向墨池，刘家还有异同词。如今试遣隈墙问，已道世人那得知。世上悠悠不识真，姜芽尽是捧心人。若道柳家无子弟，往年何事乞西宾。
叠前:小学新翻墨沼波，羡君琼树散枝柯。左家弄玉唯娇女，空觉庭前鸟迹多。
叠后:事业无成耻艺成，南宫起草旧连名。劝君火急添功用，趁取当时二妙声。
铜鱼使赴都寄亲友:行尽关山万里余，到时闾井是荒墟。附庸唯有铜鱼使，此后无因寄远书。
韩漳州书报彻上人亡因寄二绝:早岁京华听越吟，闻君江海分逾深。他时若写兰亭会，莫画高僧支道林。频把琼书出袖中，独吟遗句立秋风。桂江日夜流千里，挥泪何时到甬东。
柳州城西北隅种柑树:手种黄柑二百株，春来新叶遍城隅。方同楚客怜皇树，不学荆州利木奴。几岁开花闻喷雪，何人摘实见垂珠。若教坐待成林日，滋味还堪养老夫。
闻彻上人亡寄侍郎杨丈:东越高僧还姓汤，几时琼佩触鸣珰。空花一散不知处，谁采金英与侍郎。
段九秀才处见亡友吕衡州书迹:交侣平生意最亲，衡阳往事似分身。袖中忽见三行字，拭泪相看是故人。
柳州寄京中亲故:林邑山连瘴海秋，牂牁水向郡前流。劳君远问龙城地，正北三千到锦州。
种木槲花:上苑年年占物华，飘零今日在天涯。只因长作龙城守，剩种庭前木槲花。
摘樱桃赠元居士，时在望仙亭南楼与朱道士同处:海上朱樱赠所思，楼居况是望仙时。蓬莱羽客如相访，不是偷桃一小儿。
酬曹侍御过象县见寄（象县，柳州县名）:破额山前碧玉流，骚人遥驻木兰舟。春风无限潇湘意，欲采蘋花不自由。
从崔中丞过卢少尹郊居:寓居湘岸四无邻，世网难婴每自珍。莳药闲庭延国老，开樽虚室值贤人。泉回浅石依高柳，径转垂藤闲绿筠。闻道偏为五禽戏，出门鸥鸟更相亲。
夏昼偶作:南州溽暑醉如酒，隐几熟眠开北牖。日午独觉无馀声，山童隔竹敲茶臼。
雨晴至江渡:江雨初晴思远步，日西独向愚溪渡。渡头水落村径成，撩乱浮槎在高树。
冉溪（公易其名为愚溪者是也）:少时陈力希公侯，许国不复为身谋。风波一跌逝万里，壮心瓦解空缧囚。缧囚终老无余事，愿卜湘西冉溪地。却学寿张樊敬侯，种漆南园待成器。
戏题石门长老东轩:石门长老身如梦，旃檀成林手所种。坐来念念非昔人，万遍莲花为谁用。如今七十自忘机，贪爱都忘筋力微。莫向东轩春野望，花开日出雉皆飞。
始见白发题所植海石榴:几年封植爱芳丛，韵艳朱颜竟不同。从此休论上春事，看成古木对衰翁。
闻籍田有感:天田不日降皇舆，留滞长沙岁又除。宣室无由问釐事，周南何处托成书。
更衣曲:博山炯炯吐香雾，红烛引至更衣处。夜如何其夜漫漫，邻鸡未鸣寒雁度。庭前雪压松桂丛，廊下点点悬纱笼。满堂醉客争笑语，嘈囋琵琶青幕中。
龙阳县歌:县门白日无尘土，百姓县前挽鱼罟。主人引客登大堤，小儿纵观黄犬怒。鹧鸪惊鸣绕篱落，橘柚垂芳照窗户。沙平草绿见吏稀，寂历斜阳照县鼓。
三乡驿楼伏睹玄宗望女几山诗，小臣斐然有感:开元天子万事足，唯惜当时光景促。三乡陌上望仙山，归作霓裳羽衣曲。仙心从此在瑶池，三清八景相追随。天上忽乘白云去，世间空有秋风词。
翰林白二十二学士见寄诗一百篇，因以答贶:吟君遗我百篇诗，使我独坐形神驰。玉琴清夜人不语，琪树春朝风正吹。郢人斤斫无痕迹，仙人衣裳弃刀尺。世人方内欲相寻，行尽四维无处觅。
送春词:昨来楼上迎春处，今日登楼又送归。兰蕊残妆含露泣，柳条长袖向风挥。佳人对镜容颜改，楚客临江心事违。万古至今同此恨，无如一醉尽忘机。
送李尚书镇滑州:南徐报政入文昌，东郡须才别建章。视草名高同蜀客，拥旄年少胜荀郎。黄河一曲当城下，缇骑千重照路傍。自古相门还出相，如今人望在岩廊。
送浑大夫赴丰州:凤衔新诏降恩华，又见旌旗出浑家。故吏来辞辛属国，精兵愿逐李轻车。毡裘君长迎风驭，锦带酋豪踏雪衙。其奈明年好春日，无人唤看牡丹花。
送源中丞充新罗册立使（侍中之孙）:相门才子称华簪，持节东行捧德音。身带霜威辞凤阙，口传天语到鸡林。烟开鳌背千寻碧，日浴鲸波万顷金。想见扶桑受恩处，一时西拜尽倾心。
送王司马之陕州（自太常丞授，工为诗）:暂辍清斋出太常，空携诗卷赴甘棠。府公既有朝中旧，司马应容酒后狂。案牍来时唯署字，风烟入兴便成章。两京大道多游客，每遇词人战一场。
洛中送杨处厚入关便游蜀:洛阳秋日正凄凄，君去西秦更向西。旧学三冬今转富，曾伤六翮养初齐。王城晓入窥丹凤，蜀路晴来见碧鸡。早识卧龙应有分，不妨从此蹑丹梯。
送周使君罢渝州归郢州别墅:君思郢上吟归去，故自渝南掷郡章。野戍岸边留画舸，绿萝阴下到山庄。池荷雨后衣香起，庭草春深绶带长。只恐鸣驺催上道，不容待得晚菘尝。
奉送浙西李仆射相公赴镇:建节东行是旧游，欢声喜气满吴州。郡人重得黄丞相，童子争迎郭细侯。诏下初辞温室树，梦中先到景阳楼。自怜不识平津阁，遥望旌旗汝水头。
重送浙西李相公顷廉问江南已经七载…领旧地新加旌旄:江北万人看玉节，江南千骑引金铙。凤从池上游沧海，鹤到辽东识旧巢。城下清波含百谷，窗中远岫列三茅。碧鸡白马回翔久，却忆朱方是乐郊。
送前进士蔡京赴学究科（时崔相公、杨尚书掌选）:耳闻战鼓带经锄，振发声名自里闾。已是世间能赋客，更攻窗下绝编书。朱门达者谁能识，绛帐书生尽不如。幸遇天官旧丞相，知君无翼上空虚。
送唐舍人出镇闽中:暂辞鸳鹭出蓬瀛，忽拥貔貅镇粤城。闽岭夏云迎皂盖，建溪秋树映红旌。山川远地由来好，富贵当年别有情。了却人间婚嫁事，复归朝右作公卿。
送李中丞赴楚州:缇骑朱旗入楚城，士林皆贺振家声。儿童但喜迎宾守，故吏犹应记姓名。万顷水田连郭秀，四时烟月映淮清。忆君初得昆山玉，同向扬州携手行。
奉送李户部侍郎自河南尹再除本官归阙:昔年内署振雄词，今日东都结去思。宫女犹传洞箫赋，国人先咏衮衣诗。华星却复文昌位，别鹤重归太乙池。想到金闺待通籍，一时惊喜见风仪。
送蕲州李郎中赴任:楚关蕲水路非赊，东望云山日夕佳。薤叶照人呈夏簟，松花满碗试新茶。楼中饮兴因明月，江上诗情为晚霞。北地交亲长引领，早将玄鬓到京华。
送国子令狐博士赴兴元觐省:相门才子高阳族，学省清资五品官。谏院过时荣棣萼，谢庭归去踏芝兰。山中花带烟岚晚，栈底江涵雪水寒。伯仲到家人尽贺，柳营莲府递相欢。
送李二十九兄员外赴邠宁使幕:家袭韦平身业文，素风清白至今贫。南宫通籍新郎吏，西候从戎旧主人。城外草黄秋有雪，烽头烟静虏无尘。鼎门为别霜天晓，賸把离觞三五巡。
送分司陈郎中只召直史馆重修三圣实录:蝉鸣官树引行车，言自成周赴玉除。远取南朝贵公子，重修东观帝王书。常时载笔窥金匮，暇日登楼到石渠。若问旧人刘子政，如今白首在南徐。
送慧则法师归上都因呈广宣上人:昨日东林看讲时，都人象马蹋琉璃。雪山童子应前世，金粟如来是本师。一锡言归九城路，三衣曾拂万年枝。休公久别如相问，楚客逢秋心更悲。
送义舟师却还黔南:黔江秋水浸云霓，独泛慈航路不迷。猿狖窥斋林叶动，蛟龙闻咒浪花低。如莲半偈心常悟，问菊新诗手自携。常说摩围似灵鹫，却将山屐上丹梯。
送景玄师东归:东林寺里一沙弥，心爱当时才子诗。山下偶随流水出，秋来却赴白云期。滩头蹑屐挑沙菜，路上停舟读古碑。想到旧房抛锡杖，小松应有过檐枝。
汉寿城春望:汉寿城边野草春，荒祠古墓对荆榛。田中牧竖烧刍狗，陌上行人看石麟。华表半空经霹雳，碑文才见满埃尘。不知何日东瀛变，此地还成要路津。
荆门道怀古:南国山川旧帝畿，宋台梁馆尚依稀。马嘶古道行人歇，麦秀空城野雉飞。风吹落叶填宫井，火入荒陵化宝衣。徒使词臣庾开府，咸阳终日苦思归。
朗州窦员外见示与澧州元郎中郡斋赠答…因以继和:鸳鹭差池出建章，彩旗朱户蔚相望。新恩共理犬牙地，昨日同含鸡舌香。白芷江边分驿路，山桃蹊外接甘棠。应怜一罢金闺籍，枉渚逢春十度伤。
早春对雪奉寄澧州元郎中:新赐鱼书墨未干，贤人暂出远人安。朝驱旌旆行时令，夜见星辰忆旧官。梅蕊覆阶铃阁暖，雪峰当户戟枝寒。宁知楚客思公子，北望长吟澧有兰。
松滋渡望峡中:渡头轻雨洒寒梅，云际溶溶雪水来。梦渚草长迷楚望，夷陵土黑有秦灰。巴人泪应猿声落，蜀客船从鸟道回。十二碧峰何处所，永安宫外是荒台。
衢州徐员外使君遗以缟纻兼竹书箱因成一篇用答佳贶:烂柯山下旧仙郎，列宿来添婺女光。远放歌声分白纻，知传家学与青箱。水朝沧海何时去，兰在幽林亦自芳。闻说天台有遗爱，人将琪树比甘棠。
唐秀才赠端州紫石砚，以诗答之:端州石砚人间重，赠我因知正草玄。阙里庙堂空旧物，开方灶下岂天然。玉蜍吐水霞光静，彩翰摇风绛锦鲜。此日佣工记名姓，因君数到墨池前。
览董评事思归之什因以诗赠:几年油幕佐征东，却泛沧浪狎钓童。欹枕醉眠成戏蝶，抱琴闲望送归鸿。文儒自袭胶西相，倚伏能齐塞上翁。更说扁舟动乡思，青菰已熟奈秋风。
谢寺双桧（扬州法云寺谢镇西宅，古桧存焉）:双桧苍然古貌奇，含烟吐雾郁参差。晚依禅客当金殿，初对将军映画旗。龙象界中成宝盖，鸳鸯瓦上出高枝。长明灯是前朝焰，曾照青青年少时。
寄杨八寿州:风猎红旗入寿春，满城歌舞向朱轮。八公山下清淮水，千骑尘中白面人。桂岭雨馀多鹤迹，茗园晴望似龙鳞。圣朝方用敢言者，次第应须旧谏臣。
洛中寺北楼见贺监草书题诗:高楼贺监昔曾登，壁上笔踪龙虎腾。中国书流尚皇象，北朝文士重徐陵。偶因独见空惊目，恨不同时便伏膺。唯恐尘埃转磨灭，再三珍重嘱山僧。
闻韩宾擢第归觐以诗美之兼贺韩十五曹长时韩牧永州:零陵香草满郊坰，丹穴雏飞入翠屏。孝若归来成画赞，孟阳别后有山铭。兰陔旧地花才结，桂树新枝色更青。为报儒林丈人道，如今从此鬓星星。
宣上人远寄和礼部王侍郎放榜后诗，因而继和:礼闱新榜动长安，九陌人人走马看。一日声名遍天下，满城桃李属春官。自吟白雪诠词赋，指示青云借羽翰。借问至公谁印可，支郎天眼定中观。
赠东岳张炼师:东岳真人张炼师，高情雅淡世间稀。堪为列女书青简，久事元君住翠微。金缕机中抛锦字，玉清台上著霓衣。云衢不要吹箫伴，只拟乘鸾独自飞。
秘书崔少监见示坠马长句，因而和之:麟台少监旧仙郎，洛水桥边坠马伤。尘污腰间青襞绶，风飘掌下紫游缰。上车著作应来问，折臂三公定送方。犹赖德全如醉者，不妨吟咏入篇章。
寄杨虢州与之旧姻:避地江湖知几春，今来本郡拥朱轮。阮郎无复里中旧，杨仆却为关外人。各系一官难命驾，每怀前好易沾巾。玉城山里多灵药，摆落功名且养神。
秋日题窦员外崇德里新居（窦时判度支案）:长爱街西风景闲，到君居处暂开颜。清光门外一渠水，秋色墙头数点山。疏种碧松通月朗，多栽红药待春还。莫言堆案无馀地，认得诗人在此间。
蒙恩转仪曹郎依前充集贤学士举韩潮州自代因寄七言:翔鸾阙下谢恩初，通籍由来在石渠。暂入南宫判祥瑞，还归内殿阅图书。故人犹在三江外，同病凡经二纪馀。今日荐君嗟久滞，不惟文体似相如。
途次华州陪钱大夫登城北楼春望因睹李崔令狐…题此诗:城楼四望出风尘，见尽关西渭北春。百二山河雄上国，一双旌旆委名臣。壁中今日题诗处，天上同时草诏人。莫怪老郎呈滥吹，宦途虽别旧情亲。
始闻秋风:昔看黄菊与君别，今听玄蝉我却回。五夜飕飗枕前觉，一年颜状镜中来。马思边草拳毛动，雕眄青云睡眼开。天地肃清堪四望，为君扶病上高台。
洛中初冬拜表有怀上京故人:凤楼南面控三条，拜表郎官早渡桥。清洛晓光铺碧簟，上阳霜叶剪红绡。省门簪组初成列，云路鸳鸾想退朝。寄谢殷勤九天侣，抢榆水击各逍遥。
尉迟郎中见示自南迁牵复却至洛城东旧居之作因以和之:曾遭飞语十年谪，新受恩光万里还。朝服不妨游洛浦，郊园依旧看嵩山。竹含天籁清商乐，水绕庭台碧玉环。留作功成退身地，如今只是暂时闲。
洛中酬福建陈判官见赠:潦倒声名拥肿材，一生多故苦邅回。南宫旧籍遥相管，东洛闲门昼未开。静对道流论药石，偶逢词客与琼瑰。怪君近日文锋利，新向延平看剑来。
和苏十郎中谢病闲居时严常侍萧给事…有二毛之作:清羸隐几望云空，左掖鸳鸾到室中。一卷素书消永日，数茎斑发对秋风。菱花照后容虽改，蓍草占来命已通。莫怪人人惊早白，缘君尚是黑头翁。
酬淮南廖参谋秋夕见过之作:扬州从事夜相寻，无限新诗月下吟。初服已惊玄发长，高情犹向碧云深。语馀时举一杯酒，坐久方闻四处砧。不逐繁华访闲散，知君摆落俗人心。
题王郎中宣义里新居:爱君新买街西宅，客到如游鄠杜间。雨后退朝贪种树，申时出省趁看山。门前巷陌三条近，墙内池亭万境闲。见拟移居作邻里，不论时节请开关。
酬朗州崔员外与任十四兄侍御同过鄙人旧居…时守吴郡:昔日居邻招屈亭，枫林橘树鹧鸪声。一辞御苑青门去，十见蛮江白芷生。自此曾沾宣室召，如今又守阖闾城。何人万里能相忆，同舍仙郎与外兄。
刘驸马水亭避暑:千竿竹翠数莲红，水阁虚凉玉簟空。琥珀盏红疑漏酒，水晶帘莹更通风。赐冰满碗沉朱实，法馔盈盘覆碧笼。尽日逍遥避烦暑，再三珍重主人翁。
述旧贺迁寄陕虢孙常侍（南宫、左辅，两处交代）:南宫幸袭芝兰后，左辅曾交印绶来。多病未离清洛苑，新恩已历望仙台。关头古塞桃林静，城下长河竹箭回。闻说随车有零雨，此时偏动子荆才。
江陵严司空见示与成都武相公唱和，因命同作:南荆西蜀大行台，幕府旌门相对开。名重三司平水土，威雄八阵役风雷。彩云朝望青城起，锦浪秋经白帝来。不是郢中清唱发，谁当丞相掞天才。
庙庭偃松诗:势轧枝偏根已危，高情一见与扶持。忽从憔悴有生意，却为离披无俗姿。影入岩廊行乐处，韵含天籁宿斋时。谢公莫道东山去，待取阴成满凤池。
赠致仕滕庶子先辈（时及第人中最老）:朝服归来昼锦荣，登科记上更无兄。寿觞每使曾孙献，胜境长携众妓行。矍铄据鞍时骋健，殷勤把酒尚多情。凌寒却向山阴去，衣绣郎君雪里行。
哭吕衡州，时予方谪居:一夜霜风凋玉芝，苍生望绝士林悲。空怀济世安人略，不见男婚女嫁时。遗草一函归太史，旅坟三尺近要离。朔方徙岁行当满，欲为君刊第二碑。
夔州窦员外使君见示悼妓诗顾余尝识之因命同作:前年曾见两鬟时，今日惊吟悼妓诗。凤管学成知有籍，龙媒欲换叹无期。空廊月照常行地，后院花开旧折枝。寂寞鱼山青草里，何人更立智琼祠。
窦夔州见寄寒食日忆故姬小红吹笙，因和之:鸾声窈眇管参差，清韵初调众乐随。幽院妆成花下弄，高楼月好夜深吹。忽惊暮雨飘零尽，唯有朝云梦想期。闻道今年寒食日，东山旧路独行迟。
送李庚先辈赴选:一家何啻十朱轮，诸父双飞秉大钧。曾脱素衣参幕客，却为精舍读书人。离筵雒水侵杯色，征路函关向晚尘。今日山公旧宾主，知君不负帝城春。
送僧元暠东游:宝书翻译学初成，振锡如飞白足轻。彭泽因家凡几世，灵山预会是前生。传灯已悟无为理，濡露犹怀罔极情。从此多逢大居士，何人不愿解珠璎。
赠日本僧智藏:浮杯万里过沧溟，遍礼名山适性灵。深夜降龙潭水黑，新秋放鹤野田青。身无彼我那怀土，心会真如不读经。为问中华学道者，几人雄猛得宁馨。
送元简上人适越:孤云出岫本无依，胜境名山即是归。久向吴门游好寺，还思越水洗尘机。浙江涛惊狮子吼，稽岭峰疑灵鹫飞。更入天台石桥去，垂珠璀璨拂三衣。
送宗密上人归南山草堂寺，因谒河南尹白侍郎:宿习修来得慧根，多闻第一却忘言。自从七祖传心印，不要三乘入便门。东泛沧江寻古迹，西归紫阁出尘喧。河南白尹大檀越，好把真经相对翻。
西塞山怀古:西晋楼船下益州，金陵王气黯然收。千寻铁锁沉江底，一片降幡出石头。人世几回伤往事，山形依旧枕江流。今逢四海为家日，故垒萧萧芦荻秋。
广宣上人寄在蜀与韦令公唱和诗卷因以令公…诗示之:碧云佳句久传芳，曾向成都住草堂。振锡常过长者宅，披衣犹带令公香。一时风景添诗思，八部人天入道场。若许相期同结社，吾家本自有柴桑。
白舍人自杭州寄新诗有柳色春藏苏小家…寄浙东元相公:钱塘山水有奇声，暂谪仙官领百城。女妓还闻名小小，使君谁许唤卿卿。鳌惊震海风雷起，蜃斗嘘天楼阁成。莫道骚人在三楚，文星今向斗牛明。
春日书怀，寄东洛白二十二杨八二庶子:曾向空门学坐禅，如今万事尽忘筌。眼前名利同春梦，醉里风情敌少年。野草芳菲红锦地，游丝撩乱碧罗天。心知洛下闲才子，不作诗魔即酒颠。
白舍人见酬拙诗，因以寄谢:虽陪三品散班中，资历从来事不同。名姓也曾镌石柱，诗篇未得上屏风。甘陵旧党凋零尽，魏阙新知礼数崇。烟水五湖如有伴，犹应堪作钓鱼翁。
白舍人曹长寄新诗，有游宴之盛，因以戏酬:苏州刺史例能诗，西掖今来替左司。二八城门开道路，五千兵马引旌旗。水通山寺笙歌去，骑过虹桥剑戟随。若共吴王斗百草，不如应是欠西施。
苏州白舍人寄新诗，有叹早白无儿之句，因以赠之:莫嗟华发与无儿，却是人间久远期。雪里高山头白早，海中仙果子生迟。于公必有高门庆，谢守何烦晓镜悲。幸免如新分非浅，祝君长咏梦熊诗。
酬乐天扬州初逢席上见赠:巴山楚水凄凉地，二十三年弃置身。怀旧空吟闻笛赋，到乡翻似烂柯人。沉舟侧畔千帆过，病树前头万木春。今日听君歌一曲，暂凭杯酒长精神。
罢郡归洛途次山阳，留辞郭中丞使君:自到山阳不许辞，高斋日夜有佳期。管弦正合看书院，语笑方酣各咏诗。银汉雪晴褰翠幕，清淮月影落金卮。洛阳归客明朝去，容趁城东花发时。
楚州开元寺北院枸杞临井繁茂可观群贤赋诗因以继和:僧房药树依寒井，井有香泉树有灵。翠黛叶生笼石甃，殷红子熟照铜瓶。枝繁本是仙人杖，根老新成瑞犬形。上品功能甘露味，还知一勺可延龄。
和乐天鹦鹉:养来鹦鹉觜初红，宜在朱楼绣户中。频学唤人缘性慧，偏能识主为情通。敛毛睡足难销日，亸翅愁时愿见风。谁遣聪明好颜色，事须安置入深笼。
洛中逢白监同话游梁之乐，因寄宣武令狐相公:曾经谢病各游梁，今日相逢忆孝王。少有一身兼将相，更能四面占文章。开颜坐上催飞盏，回首庭中看舞枪。借问风前兼月下，不知何客对胡床。
河南王少尹宅燕张常侍白舍人兼呈卢郎中李员外二副使:将星夜落使星来，三省清臣到外台。事重各衔天子诏，礼成同把故人杯。卷帘松竹雪初霁，满院池塘春欲回。第一林亭迎好客，殷勤莫惜玉山颓。
和宣武令狐相公郡斋对新竹:新竹翛翛韵晓风，隔窗依砌尚蒙笼。数间素壁初开后，一段清光入坐中。欹枕闲看知自适，含毫朗咏与谁同。此君若欲长相见，政事堂东有旧丛。
和乐天送鹤上裴相公别鹤之作:昨日看成送鹤诗，高笼提出白云司。朱门乍入应迷路，玉树容栖莫拣枝。双舞庭中花落处，数声池上月明时。三山碧海不归去，且向人间呈羽仪。
阙下待传点呈诸同舍:禁漏晨钟声欲绝，旌旗组绶影相交。殿含佳气当龙首，阁倚晴天见凤巢。山色葱笼丹槛外，霞光泛滟翠松梢。多惭再入金门籍，不敢为文学解嘲。
和乐天以镜换酒:把取菱花百炼镜，换他竹叶十旬杯。嚬眉厌老终难去，蘸甲须欢便到来。妍丑太分迷忌讳，松乔俱傲绝嫌猜。校量功力相千万，好去从空白玉台。
同乐天送河南冯尹学士:可怜五马风流地，暂辍金貂侍从才。阁上掩书刘向去，门前修刺孔融来。崤陵路静寒无雨，洛水桥长昼起雷。共羡府中棠棣好，先于城外百花开。
同白二十二赠王山人:爱名之世忘名客，多事之时无事身。古老相传见来久，岁年虽变貌常新。飞章上达三清路，受箓平交五岳神。笑听咚咚朝暮鼓，只能催得市朝人。
题集贤阁:凤池西畔图书府，玉树玲珑景气闲。长听馀风送天乐，时登高阁望人寰。青山云绕栏干外，紫殿香来步武间。曾是先贤翔集地，每看壁记一惭颜。
和令狐相公初归京国赋诗言怀:凌云羽翮掞天才，扬历中枢与外台。相印昔辞东阁去，将星还拱北辰来。殿庭捧日彯缨入，阁道看山曳履回。口不言功心自适，吟诗酿酒待花开。
和乐天南园试小乐:闲步南园烟雨晴，遥闻丝竹出墙声。欲抛丹笔三川去，先教清商一部成。花木手栽偏有兴，歌词自作别生情。多才遇景皆能咏，当日人传满凤城。
答乐天戏赠:才子声名白侍郎，风流虽老尚难当。诗情逸似陶彭泽，斋日多如周太常。矻矻将心求净法，时时偷眼看春光。知君技痒思欢宴，欲倩天魔破道场。
同乐天送令狐相公赴东都留守（自户部尚书拜）:尚书剑履出明光，居守旌旗赴洛阳。世上功名兼将相，人间声价是文章。衙门晓辟分天仗，宾幕初开辟省郎。从发坡头向东望，春风处处有甘棠。
刑部白侍郎谢病长告，改宾客分司，以诗赠别:鼎食华轩到眼前，拂衣高谢岂徒然。九霄路上辞朝客，四皓丛中作少年。他日卧龙终得雨，今朝放鹤且冲天。洛阳旧有衡茆在，亦拟抽身伴地仙。
和留守令狐相公答白宾客:麦陇和风吹树枝，商山逸客出关时。身无拘束起长晚，路足交亲行自迟。官拂象筵终日待，私将鸡黍几人期。君来不用飞书报，万户先从纸贵知。
酬郓州令狐相公官舍言怀见寄兼呈乐天:词人各在一涯居，声味虽同迹自疏。佳句传因多好事，尽题稀为不便书。已通戎略逢黄石，仍占星文耀碧虚。闻说朝天在来岁，霸陵春色待行车。
吟白乐天哭崔儿二篇，怆然寄赠:吟君苦调我沾缨，能使无情尽有情。四望车中心未释，千秋亭下赋初成。庭梧已有栖雏处，池鹤今无子和声。从此期君比琼树，一枝吹折一枝生。
答乐天所寄咏怀，且释其枯树之叹:衙前有乐馔常精，宅内连池酒任倾。自是官高无狎客，不论年长少欢情。骊龙颔被探珠去，老蚌胚还应月生。莫羡三春桃与李，桂花成实向秋荣。
赴苏州酬别乐天:吴郡鱼书下紫宸，长安厩吏送朱轮。二南风化承遗爱，八咏声名蹑后尘。梁氏夫妻为寄客，陆家兄弟是州民。江城春日追游处，共忆东归旧主人。
福先寺雪中酬别乐天:龙门宾客会龙宫，东去旌旗驻上东。二八笙歌云幕下，三千世界雪花中。离堂未暗排红烛，别曲含凄飏晚风。才子从今一分散，便将诗咏向吴侬。
和乐天耳顺吟兼寄敦诗:吟君新什慰蹉跎，屈指同登耳顺科。邓禹功成三纪事，孔融书就八年多。已经将相谁能尔，抛却丞郎争奈何。独恨长洲数千里，且随鱼鸟泛烟波。
和白侍郎送令狐相公镇太原:十万天兵貂锦衣，晋城风日斗生辉。行台仆射深恩重，从事中郎旧路归。叠鼓蹙成汾水浪，闪旗惊断塞鸿飞。边庭自此无烽火，拥节还来坐紫微。
酬乐天见寄:元君后辈先零落，崔相同年不少留。华屋坐来能几日，夜台归去便千秋。背时犹自居三品，得老终须卜一丘。若使吾徒还早达，亦应箫鼓入松楸。
乐天寄重和晚达冬青一篇，因成再答:风云变化饶年少，光景蹉跎属老夫。秋隼得时凌汗漫，寒龟饮气受泥涂。东隅有失谁能免，北叟之言岂便无。振臂犹堪呼一掷，争知掌下不成卢。
河南白尹有喜崔宾客归洛兼见怀长句，因而继和:几年侍从作名臣，却向青云索得身。朝士忽为方外士，主人仍是眼中人。双鸾游处天京好，五马行时海峤春。遥羡光阴不虚掷，肯令丝竹暂生尘。
和乐天洛下醉吟，寄太原令狐相公，兼见怀长句:旧相临戎非称意，词人作尹本多情。从容自使边尘静，谈笑不闻桴鼓声。章句新添塞下曲，风流旧占洛阳城。昨来亦有吴趋咏，惟寄东都与北京。
郡斋书怀寄江南白尹，兼简分司崔宾客:谩读图书三十车，年年为郡老天涯。一生不得文章力，百口空为饱暖家。绮季衣冠称鬓面，吴公政事副词华。还思谢病吟归去，同醉城东桃李花。
题于家公主旧宅:树绕荒台叶满池，箫声一绝草虫悲。邻家犹学宫人髻，园客争偷御果枝。马埒蓬蒿藏狡兔，凤楼烟雨啸愁鸱。何郎独在无恩泽，不似当初傅粉时。
酬乐天见贻贺金紫之什:久学文章含白凤，却因政事赐金鱼。郡人未识闻谣咏，天子知名与诏书。珍重贺诗呈锦绣，愿言归计并园庐。旧来词客多无位，金紫同游谁得如。
乐天见示伤微之敦诗晦叔三君子皆有深分因成是诗以寄:吟君叹逝双绝句，使我伤怀奏短歌。世上空惊故人少，集中惟觉祭文多。芳林新叶催陈叶，流水前波让后波。万古到今同此恨，闻琴泪尽欲如何。
和乐天柘枝:柘枝本出楚王家，玉面添娇舞态奢。松鬓改梳鸾凤髻，新衫别织斗鸡纱。鼓催残拍腰身软，汗透罗衣雨点花。画筵曲罢辞归去，便随王母上烟霞。
和乐天题真娘墓:薝卜林中黄土堆，罗襦绣黛已成灰。芳魂虽死人不怕，蔓草逢春花自开。幡盖向风疑舞袖，镜灯临晓似妆台。吴王娇女坟相近，一片行云应往来。
客有话汴州新政书事寄令狐相公:天下咽喉今大宁，军城喜气彻青冥。庭前剑戟朝迎日，笔底文章夜应星。三省壁中题姓字，万人头上见仪形。汴州忽复承平事，正月看灯户不扃。
令狐相公见示河中杨少尹赠答，兼命继之:两首新诗百字余，朱弦玉磬韵难如。汉家丞相重征后，梁苑仁风一变初。四面诸侯瞻节制，八方通货溢河渠。自从却縠为元帅，大将归来尽把书。
和令狐相公送赵常盈炼师与中贵人同拜岳…投龙毕却赴京:银珰谒者引蜺旌，霞帔仙官到赤城。白鹤迎来天乐动，金龙掷下海神惊。元君伏奏归中禁，武帝亲斋礼上清。何事夷门请诗送，梁王文字上声名。
酬令狐相公赠别:越声长苦有谁闻，老向湘山与楚云。海峤新辞永嘉守，夷门重见信陵君。田园松菊今迷路，霄汉鸳鸿久绝群。幸遇甘泉尚词赋，不知何客荐雄文。
酬令狐相公寄贺迁拜之什:邅回二纪重为郎，洛下遥分列宿光。不见当关呼早起，曾无侍史与焚香。三花秀色通春幌，十字清波绕宅墙。白发青衫谁比数，相怜只是有梁王。
夏日寄宣武令狐相公:长忆梁王逸兴多，西园花尽兴如何。近来溽暑侵亭馆，应觉清谈胜绮罗。境入篇章高韵发，风穿号令众心和。承明欲谒先相报，愿拂朝衣逐晓珂。
酬令狐留守巡内至集贤院见寄:仙院文房隔旧宫，当时盛事尽成空。墨池半在颓垣下，书带犹生蔓草中。巡内因经九重苑，裁诗又继二南风。为兄手写殷勤句，遍历三台各一通。
和令狐相公言怀寄河中杨少尹:章句惭非第一流，世间才子昔陪游。吴宫已叹芙蓉死，边月空悲芦管秋。任向洛阳称傲吏，苦教河上领诸侯。石渠甘对图书老，关外杨公安稳不。
令狐相公自天平移镇太原以诗申贺:北都留守将天兵，出入香街宿禁扃。鼙鼓夜闻惊朔雁，旌旗晓动拂参星。孔璋旧檄家家有，叔度新歌处处听。夷落遥知真汉相，争来屈膝看仪刑。
重酬前寄:边烽寂寂尽收兵，宫树苍苍静掩扃。戎羯归心如内地，天狼无角比凡星。新成丽句开缄后，便入清歌满坐听。吴苑晋祠遥望处，可怜南北太相形。
令狐相公自太原累示新诗，因以酬寄:飞蓬卷尽塞云寒，战马闲嘶汉地宽。万里胡天无警急，一笼烽火报平安。灯前妓乐留宾宴，雪后山河出猎看。珍重新诗远相寄，风情不似四登坛。
酬令狐相公使宅别斋初栽桂树见怀之作:清淮南岸家山树，黑水东边第一栽。影近画梁迎晓日，香随绿酒入金杯。根留本土依江润，叶起寒棱映月开。早晚阴成比梧竹，九霄还放彩雏来。
酬令狐相公见寄:才兼文武播雄名，遗爱芳尘满洛城。身在行台为仆射，书来甪里访先生。闲游占得嵩山色，醉卧高听洛水声。千里相思难命驾，七言诗里寄深情。
郡内书情献裴侍中留守:功成频献乞身章，摆落襄阳镇洛阳。万乘旌旗分一半，八方风雨会中央。兵符今奉黄公略，书殿曾随翠凤翔。心寄华亭一双鹤，日陪高步绕池塘。
酬乐天衫酒见寄:酒法众传吴米好，舞衣偏尚越罗轻。动摇浮蚁香浓甚，装束轻鸿意态生。阅曲定知能自适，举杯应叹不同倾。终朝相忆终年别，对景临风无限情。
自左冯归洛下酬乐天兼呈裴令公:新恩通籍在龙楼，分务神都近旧丘。自有园公紫芝侣，仍追少傅赤松游。华林霜叶红霞晚，伊水晴光碧玉秋。更接东山文酒会，始知江左未风流。
秋斋独坐寄乐天兼呈吴方之大夫:空斋寂寂不生尘，药物方书绕病身。纤草数茎胜静地，幽禽忽至似佳宾。世间忧喜虽无定，释氏销磨尽有因。同向洛阳闲度日，莫教风景属他人。
和乐天斋戒月满夜对道场偶怀咏:常修清净去繁华，人识王城长者家。案上香烟铺贝叶，佛前灯焰透莲花。持斋已满招闲客，理曲先闻命小娃。明日若过方丈室，还应问为法来邪。
吴方之见示独酌小醉首篇乐天续有酬答皆含戏谑…来章:闲门共寂任张罗，静室同虚养太和。尘世欢娱开意少，醉乡风景独游多。散金疏傅寻常乐，枕麹刘生取次歌。计会雪中争挈榼，鹿裘鹤氅递相过。
酬乐天斋满日裴令公置宴席上戏赠:一月道场斋戒满，今朝华幄管弦迎。衔杯本自多狂态，事佛无妨有佞名。酒力半酣愁已散，文锋未钝老犹争。平阳不独容宾醉，听取喧呼吏舍声。
酬乐天偶题酒瓮见寄:从君勇断抛名后，世路荣枯见几回。门外红尘人自走，瓮头清酒我初开。三冬学任胸中有，万户侯须骨上来。何幸相招同醉处，洛阳城里好池台。
酬乐天请裴令公开春加宴:高名大位能兼有，恣意遨游是特恩。二室烟霞成步障，三川风物是家园。晨窥苑树韶光动，晚度河桥春思繁。弦管常调客常满，但逢花处即开樽。
乐天示过敦诗旧宅有感一篇吟之泫然追想昔事…以寄苦怀:凄凉同到故人居，门枕寒流古木疏。向秀心中嗟栋宇，萧何身后散图书。本营归计非无意，唯算生涯尚有馀。忽忆前言更惆怅，丁宁相约速悬车。
寄和东川杨尚书慕巢兼寄西川继之二公近从弟…因成是诗:太华莲峰降岳灵，两川棠树接郊坰。政同兄弟人人乐，曲奏埙篪处处听。杨叶百穿荣会府，芝泥五色耀天庭。各抛笔砚夸旄钺，莫遣文星让将星。
和乐天洛下雪中宴集寄汴州李尚书:洛城无事足杯盘，风雪相和岁欲阑。树上因依见寒鸟，坐中收拾尽闲官。笙歌要请频何爽，笑语忘机拙更欢。遥想兔园今日会，琼林满眼映旂竿。
和牛相公游南庄醉后寓言戏赠乐天兼见示:城外园林初夏天，就中野趣在西偏。蔷薇乱发多临水，鸂鶒双游不避船。水底远山云似雪，桥边平岸草如烟。白家唯有杯觞兴，欲把头盘打少年。
乐天以愚相访沽酒致欢，因成七言聊以奉答:少年曾醉酒旗下，同辈黄衣颔亦黄。蹴踏青云寻入仕，萧条白发且飞觞。令征古事欢生雅，客唤闲人兴任狂。犹胜独居荒草院，蝉声听尽到寒螀。
和思黯忆南庄见示:丞相新家伊水头，智囊心匠日增修。化成池沼无痕迹，奔走清波不自由。台上看山徐举酒，潭中见月慢回舟。从来天下推尤物，合属人间第一流。
酬思黯见示小饮四韵:抛却人间第一官，俗情惊怪我方安。兵符相印无心恋，洛水嵩云恣意看。三足鼎中知味久，百寻竿上掷身难。追呼故旧连宵饮，直到天明兴未阑。
和仆射牛相公春日闲坐见怀:官曹崇重难频入，第宅清闲且独行。阶蚁相逢如偶语，园蜂速去恐违程。人于红药惟看色，莺到垂杨不惜声。东洛池台怨抛掷，移文非久会应成。
酬元九侍御赠璧竹鞭长句:碧玉孤根生在林，美人相赠比双金。初开郢客缄封后，想见巴山冰雪深。多节本怀端直性，露青犹有岁寒心。何时策马同归去，关树扶疏敲镫吟。
酬窦员外使君，寒食日途次松滋渡，先寄示四韵:楚乡寒食橘花时，野渡临风驻彩旗。草色连云去人住，水纹如縠燕差池。朱轮尚忆群飞雉，青绶初县左顾龟。非是湓城旧司马，水曹何事与新诗。
寄杨八拾遗:闻君前日独庭争，汉帝偏知白马生。忽领簿书游太学，宁劳侍从厌承明。洛阳本自宜才子，海内而今有直声。为谢同僚老博士，范云来岁即公卿。
酬窦员外郡斋宴客偶命柘枝…兼呈张十一院长元九侍御:分忧余刃又从公，白羽胡床啸咏中。彩笔谕戎矜倚马，华堂留客看惊鸿。渚宫油幕方高步，澧浦甘棠有几丛。若问骚人何处所，门临寒水落江枫。
谢窦员外旬休早凉见示诗（奉书报诘朝有宴）:新秋十日浣朱衣，铃阁无声公吏归。风韵渐高梧叶动，露光初重槿花稀。四时苒苒催容鬓，三爵油油忘是非。更报明朝池上酌，人知太守字玄晖。
南海马大夫远示著述兼酬拙诗…时蔡戎未弭故见于篇末:汉家旄节付雄才，百越南溟统外台。身在绛纱传六艺，腰悬青绶亚三台。连天浪静长鲸息，映日帆多宝舶来。闻道楚氛犹未灭，终须旌旆扫云雷。
和南海马大夫闻杨侍郎出守郴州因有寄上之作:忽惊金印驾朱轓，遂别鸣珂听晓猿。碧落仙来虽暂谪，赤泉侯在是深恩。玉环庆远瞻台坐，铜柱勋高压海门。一咏琼瑶百忧散，何劳更树北堂萱。
寄唐州杨八归厚:淮安古地拥州师，画角金饶旦夕吹。浅草遥迎鹔鹴马，春风乱飐辟邪旗。谪仙年月今应满，戆谏声名众所知。何况迁乔旧同伴，一双先入凤凰池。
寄朗州温右史曹长:暂别瑶墀鸳鹭行，彩旗双引到沅湘。城边流水桃花过，帘外春风杜若香。史笔枉将书纸尾，朝缨不称濯沧浪。云台公业家声在，征诏何时出建章。
酬杨司业巨源见寄:辟雍流水近灵台，中有诗篇绝世才。渤海归人将集去，梨园弟子请词来。琼枝未识魂空断，宝匣初临手自开。莫道专城管云雨，其如心似不然灰。
酬国子崔博士立之见寄:健笔高科早绝伦，后来无不揖芳尘。遍看今日乘轩客，多是昔年呈卷人。胄子执经瞻讲坐，郎官共食接华茵。烦君远寄相思曲，慰问天南一逐臣。
张郎中籍远寄长句开缄之日已及新秋因举目前仰酬高韵:南宫词客寄新篇，清似湘灵促柱弦。京邑旧游劳梦想，历阳秋色正澄鲜。云衔日脚成山雨，风驾潮头入渚田。对此独吟还独酌，知音不见思怆然。
浙东元相公书叹梅雨郁蒸之候，因寄七言:稽山自与岐山别，何事连年鸑鷟飞。百辟商量旧相入，九天祗候老臣归。平湖晚泛窥清镜，高阁晨开扫翠微。今日看书最惆怅，为闻梅雨损朝衣。
酬严给事贺加五品兼简同制水部李郎中:九天雨露传青诏，八舍郎官换绿衣。初佩银鱼随仗入，宜乘白马退朝归。雕盘贺喜开瑶席，彩笔题诗出锁闱。闻道水曹偏得意，霞朝雾夕有光辉。
裴相公大学士见示答张秘书谢马诗并群公属和因命追作:草玄门户少尘埃，丞相并州寄马来。初自塞垣衔苜蓿，忽行幽径破莓苔。寻花缓辔威迟去，带酒垂鞭躞蹀回。不与王侯与词客，知轻富贵重清才。
奉和裴侍中将赴汉南留别座上诸公:金貂晓出凤池头，玉节前临南雍州。暂辍洪炉观剑戟，还将大笔注春秋。管弦席上留高韵，山水途中入胜游。岘首风烟看未足，便应重拜富民侯。
和苏郎中寻丰安里旧居寄主客张郎中:漳滨卧起恣闲游，宣室征还未白头。旧隐来寻通德里，新篇写出畔牢愁。池看科斗成文字，鸟听提壶忆献酬。同学同年又同舍，许君云路并华輈。
酬浙东李侍郎越州春晚即事长句:越中蔼蔼繁华地，秦望峰前禹穴西。湖草初生边雁去，山花半谢杜鹃啼。青油昼卷临高阁，红旆晴翻绕古堤。明日汉庭征旧德，老人争出若耶溪。
酬淮南牛相公述旧见贻:少年曾忝汉庭臣，晚岁空馀老病身。初见相如成赋日，寻为丞相扫门人。追思往事咨嗟久，喜奉清光笑语频。犹有登朝旧冠冕，待公三入拂埃尘。
和仆射牛相公追感韦裴六相登庸皆四十馀…并见寄之作:坐镇清朝独殷然，闲征故事数前贤。用才同践钧衡地，禀气终分大小年。威凤本池思泛泳，仙查旧路望回旋。犹怜绮季深山里，唯有松风与石田。
和仆射牛相公以离阙庭七年班行亲故亡殁…所和:久辞龙阙拥红旗，喜见天颜拜赤墀。三省英寮非旧侣，万年芳树长新枝。交朋接武居仙院，幕客追风入凤池。云母屏风即施设，可怜荣耀冠当时。
和仆射牛相公见示长句:静得天和兴自浓，不缘宦达性灵慵。大鹏六月有闲意，仙鹤千年无躁容。流辈尽来多叹息，官班高后少过从。唯应加筑露台上，賸见终南云外峰。
和陈许王尚书酬白少傅侍郎长句因通简汝洛旧游之什:寥廓高翔不可追，风云失路暂相随。方同洛下书生咏，又见军前大将旗。雪里命宾开玉帐，饮中请号驻金卮。竹林一自王戎去，嵇阮虽贫兴未衰。
酬太原狄尚书见寄:家声烜赫冠前贤，时望穹崇镇北边。身上官衔如座主，幕中谭笑取同年。幽并侠少趋鞭弭，燕赵佳人奉管弦。仍把天兵书号笔，远题长句寄山川。
酬宣州崔大夫见寄:白衣曾拜汉尚书，今日恩光到敝庐。再入龙楼称绮季，应缘狗监说相如。中郎南镇权方重，内史高斋兴有馀。遥想敬亭春欲暮，百花飞尽柳花初。
酬皇甫十少尹暮秋久雨喜晴有怀见示:雨馀独坐卷帘帷，便得诗人喜霁诗。摇落从来长年感，惨舒偏是病身知。扫开云雾呈光景，流尽潢污见路岐。何况菊香新酒熟，神州司马好狂时。
再授连州至衡阳酬柳柳州赠别:去国十年同赴召，渡湘千里又分岐。重临事异黄丞相，三黜名惭柳士师。归目并随回雁尽，愁肠正遇断猿时。桂江东过连山下，相望长吟有所思。
望夫山:何代提戈去不还，独留形影白云间。肌肤销尽雪霜色，罗绮点成苔藓斑。江燕不能传远信，野花空解妒愁颜。近来岂少征人妇，笑采蘼芜上北山。
答东阳于令寒碧图诗:东阳本是佳山水，何况曾经沉隐侯。化得邦人解吟咏，如今县令亦风流。新开潭洞疑仙境，远写丹青到雍州。落在寻常画师手，犹能三伏凛生秋。
麻姑山:曾游仙迹见丰碑，除却麻姑更有谁。云盖青山龙卧处，日临丹洞鹤归时。霜凝上界花开晚，月冷中天果熟迟。人到便须抛世事，稻田还拟种灵芝。
自江陵沿流道中:三千三百西江水，自古如今要路津。月夜歌谣有渔父，风天气色属商人。沙村好处多逢寺，山叶红时觉胜春。行到南朝征战地，古来名将尽为神。
别夔州官吏:三年楚国巴城守，一去扬州扬子津。青帐联延喧驿步，白头俯伛到江滨。巫山暮色常含雨，峡水秋来不恐人。惟有九歌词数首，里中留与赛蛮神。
鱼复江中:扁舟尽室贫相逐，白发藏冠镊更加。远水自澄终日绿，晴林长落过春花。客情浩荡逢乡语，诗意留连重物华。风樯好住贪程去，斜日青帘背酒家。
巫山神女庙:巫山十二郁苍苍，片石亭亭号女郎。晓雾乍开疑卷幔，山花欲谢似残妆。星河好夜闻清佩，云雨归时带异香。何事神仙九天上，人间来就楚襄王。
柳絮:飘飏南陌起东邻，漠漠濛濛暗度春。花巷暖随轻舞蝶，玉楼晴拂艳妆人。萦回谢女题诗笔，点缀陶公漉酒巾。何处好风偏似雪，隋河堤上古江津。
赠同年陈长史员外:明州长史外台郎，忆昔同年翰墨场。一自分襟多岁月，相逢满眼是凄凉。推贤有愧韩安国，论旧唯存盛孝章。所叹谬游东阁下，看君无计出恓惶。
送周鲁儒赴举诗:宋日营阳内史孙，因家占得九疑村。童心便有爱书癖，手指今馀把笔痕。自握蛇珠辞白屋，欲凭鸡卜谒金门。若逢广坐问羊酪，从此知名在一言。
送曹璩归越中旧隐诗:行尽潇湘万里馀，少逢知己忆吾庐。数间茅屋闲临水，一盏秋灯夜读书。地远何当随计吏，策成终自诣公车。剡中若问连州事，唯有千山画不如。
白鹰:毛羽斒斓白纻裁，马前擎出不惊猜。轻抛一点入云去，喝杀三声掠地来。绿玉觜攒鸡脑破，玄金爪擘兔心开。都缘解搦生灵物，所以人人道俊哉。
听琴（一作听僧弹琴）:禅思何妨在玉琴，真僧不见听时心。秋堂境寂夜方半，云去苍梧湘水深。
魏宫词二首:日晚长秋帘外报，望陵歌舞在明朝。添炉欲爇熏衣麝，忆得分时不忍烧。日映西陵松柏枝，下台相顾一相思。朝来乐府长歌曲，唱著君王自作词。
杨枝词二首:迎得春光先到来，浅黄轻绿映楼台。只缘袅娜多情思，更被春风长倩猜。巫峡巫山杨柳多，朝云暮雨远相和。因想阳台无限事，来君回唱竹枝歌。
竹枝词二首:杨柳青青江水平，闻郎江上唱歌声。东边日出西边雨，道是无晴却有晴。楚水巴山江雨多，巴人能唱本乡歌。今朝北客思归去，回入纥那披绿罗。
步虚词二首:阿母种桃云海际，花落子成三千岁。海风吹折最繁枝，跪捧琼盘献天帝。华表千年一鹤归，凝丹为顶雪为衣。星星仙语人听尽，却向五云翻翅飞。
阿娇怨:望见葳蕤举翠华，试开金屋扫庭花。须臾宫女传来信，言幸平阳公主家。
秋词二首:自古逢秋悲寂寥，我言秋日胜春朝。晴空一鹤排云上，便引诗情到碧霄。山明水净夜来霜，数树深红出浅黄。试上高楼清入骨，岂如春色嗾人狂。
秋扇词:莫道恩情无重来，人间荣谢递相催。当时初入君怀袖，岂念寒炉有死灰。
送廖参谋东游二首:九陌逢君又别离，行云别鹤本无期。望嵩楼上忽相见，看过花开花落时。繁花落尽君辞去，绿草垂杨引征路。东道诸侯皆故人，留连必是多情处。
洛中春末送杜录事赴蕲州:樽前花下长相见，明日忽为千里人。君过午桥回首望，洛城犹自有残春。
夜燕福建卢侍郎宅因送之镇:暂驻旌旗洛水堤，绮筵红烛醉兰闺。美人美酒长相逐，莫怕猿声发建溪。
重送鸿举师赴江陵谒马逢侍御:西北秋风凋蕙兰，洞庭波上碧云寒。茂陵才子江陵住，乞取新诗合掌看。
赠长沙讚头陀:外道邪山千万重，真言一发尽摧峰。有时明月无人夜，独向昭潭制恶龙。
送霄韵上人游天台（一作宝韵上人）:曲江僧向松江见，又到天台看石桥。鹤恋故巢云恋岫，比君犹自不逍遥。
台城怀古:清江悠悠王气沉，六朝遗事何处寻。宫墙隐嶙围野泽，鹳鶂夜鸣秋色深。
戏赠崔千牛:学道深山许老人，留名万代不关身。劝君多买长安酒，南陌东城占取春。
扬州春夜李端公益张侍御登段侍御平路…以志其事:寂寂独看金烬落，纷纷只见玉山颓。自羞不是高阳侣，一夜星星骑马回。
逢王十二学士入翰林，因以诗赠:厩马翩翩禁外逢，星槎上汉杳难从。定知欲报淮南诏，促召王褒入九重。
阙下口号呈柳仪曹:彩仗神旗猎晓风，鸡人一唱鼓蓬蓬。铜壶漏水何时歇，如此相催即老翁。
监祠夕月坛书事（其礼用昼）:西皞司分昼夜平，羲和停午太阴生。铿锵揖让秋光里，观者如云出凤城。
元和甲午岁诏书尽征江湘逐客余自武陵赴京宿于…诸君子:雷雨江山起卧龙，武陵樵客蹑仙踪。十年楚水枫林下，今夜初闻长乐钟。
元和十一年自朗州召至京，戏赠看花诸君子:紫陌红尘拂面来，无人不道看花回。玄都观里桃千树，尽是刘郎去后栽。
再游玄都观:百亩庭中半是苔，桃花净尽菜花开。种桃道士归何处，前度刘郎今又来。
与歌者米嘉荣:唱得凉州意外声，旧人唯数米嘉荣。近来时世轻先辈，好染髭须事后生。
望夫石（山正对和州郡楼）:终日望夫夫不归，化为孤石苦相思。望来已是几千载，只似当时初望时。
听旧宫中乐人穆氏唱歌:曾随织女渡天河，记得云间第一歌。休唱贞元供奉曲，当时朝士已无多。
金陵五题。石头城:山围故国周遭在，潮打空城寂寞回。淮水东边旧时月，夜深还过女墙来。
金陵五题。乌衣巷:朱雀桥边野草花，乌衣巷口夕阳斜。旧时王谢堂前燕，飞入寻常百姓家。
金陵五题。台城:台城六代竞豪华，结绮临春事最奢。万户千门成野草，只缘一曲后庭花。
金陵五题。生公讲堂:生公说法鬼神听，身后空堂夜不扃。高坐寂寥尘漠漠，一方明月可中庭。
金陵五题。江令宅:南朝词臣北朝客，归来唯见秦淮碧。池台竹树三亩馀，至今人道江家宅。
韩信庙:将略兵机命世雄，苍黄钟室叹良弓。遂令后代登坛者，每一寻思怕立功。
李贾二大谏拜命后寄杨八寿州:谏省新登二直臣，万方惊喜捧丝纶。则知天子明如日，肯放淮南高卧人。
美温尚书镇定兴元以诗寄贺:旌旗入境犬无声，戮尽鲸鲵汉水清。从此世人开耳目，始知名将出书生。
酬瑞州吴大夫夜泊湘川见寄一绝:夜泊湘川逐客心，月明猿苦血沾襟。湘妃旧竹痕犹浅，从此因君染更深。
征还京师见旧番官冯叔达:前者匆匆襆被行，十年憔悴到京城。南宫旧吏来相问，何处淹留白发生。
与歌者何戡:二十馀年别帝京，重闻天乐不胜情。旧人唯有何戡在，更与殷勤唱渭城。
与歌童田顺郎:天下能歌御史娘，花前叶底奉君王。九重深处无人见，分付新声与顺郎。
燕尔馆破，屏风所画至精，人多叹赏题之:画时应遇空亡日，卖处难逢识别人。唯有多情往来客，强将衫袖拂埃尘。
赏牡丹:庭前芍药妖无格，池上芙蕖净少情。唯有牡丹真国色，花开时节动京城。
题欹器图:秦国功成思税驾，晋臣名遂叹危机。无因上蔡牵黄犬，愿作丹徒一布衣。
伤桃源薛道士（一作尊师）:坛边松在鹤巢空，白鹿闲行旧径中。手植红桃千树发，满山无主任春风。
王思道碑堂下作:苍苍宰树起寒烟，尚有威名海内传。四府旧闻多故吏，几人垂泪拜碑前。
伤循州浑尚书:贵人沦落路人哀，碧海连天丹旐回。遥想长安此时节，朱门深巷百花开。
代靖安佳人怨二首:宝马鸣珂踏晓尘，鱼文匕首犯车茵。适来行哭里门外，昨夜华堂歌舞人。秉烛朝天遂不回，路人弹指望高台。墙东便是伤心地，夜夜流萤飞去来。
碧涧寺见元九侍御和展上人诗有三生之句因以和:廊下题诗满壁尘，塔前松树已皴鳞。古来唯有王文度，重见平生竺道人。
思黯南墅赏牡丹:偶然相遇人间世，合在增城阿姥家。有此倾城好颜色，天教晚发赛诸花。
和浙西尚书闻常州杨给事制新楼因寄之作:文昌星象尽东来，油幕朱门次第开。且上新楼看风月，会乘云雨一时回。
后梁宣明二帝碑堂下作:玉马朝周从此辞，园陵寂寞对丰碑。千行宰树荆州道，暮雨萧萧闻子规。
赠李司空妓:高髻云鬟宫样妆，春风一曲杜韦娘。司空见惯浑闲事，断尽苏州刺史肠。
和西川李尚书伤孔雀及薛涛之什:玉儿已逐金镮葬，翠羽先随秋草萎。唯见芙蓉含晓露，数行红泪滴清池。
同乐天登栖灵寺塔:步步相携不觉难，九层云外倚阑干。忽然笑语半天上，无限游人举眼看。
有所嗟二首（一作元稹诗，题作所思）:庾令楼中初见时，武昌春柳似腰肢。相逢相笑尽如梦，为雨为云今不知。鄂渚濛濛烟雨微，女郎魂逐暮云归。只应长在汉阳渡，化作鸳鸯一只飞。
和裴相公傍水闲行:为爱逍遥第一篇，时时闲步赏风烟。看花临水心无事，功业成来二十年。
杏园花下酬乐天见赠:二十馀年作逐臣，归来还见曲江春。游人莫笑白头醉，老醉花间有几人。
和乐天春词:新妆面面下朱楼，深锁春光一院愁。行到中庭数花朵，蜻蜓飞上玉搔头。
和严给事闻唐昌观玉蕊花下有游仙二绝:玉女来看玉蕊花，异香先引七香车。攀枝弄雪时回顾，惊怪人间日易斜。雪蕊琼丝满院春，衣轻步步不生尘。君平帘下徒相问，长伴吹箫别有人。
忆乐天:寻常相见意殷勤，别后相思梦更频。每遇登临好风景，羡他天性少情人。
醉答乐天:洛城洛城何日归，故人故人今转稀。莫嗟雪里暂时别，终拟云间相逐飞。
虎丘寺见元相公二年前题名怆然有咏:浐水送君君不还，见君题字虎丘山。因知早贵兼才子，不得多时在世间。
寄赠小樊:花面丫头十三四，春来绰约向人时。终须买取名春草，处处将行步步随。
吟乐天自问怆然有作:亲友关心皆不见，风光满眼倍伤神。洛阳城里多池馆，几处花开有主人。
和令狐相公别牡丹:平章宅里一栏花，临到开时不在家。莫道两京非远别，春明门外即天涯。
和令狐相公闻思帝乡有感:当初造曲者为谁，说得思乡恋阙时。沧海西头旧丞相，停杯处分不须吹。
酬令狐相公见寄:群玉山头住四年，每闻笙鹤看诸仙。何时得把浮丘袖，白日将升第九天。
令狐相公春思见寄:一纸书封四句诗，芳晨对酒远相思。长吟尽日西南望，犹及残春花落时。
城内花园颇曾游玩令公居守亦有素期…以答令狐相公见谑:楼下芳园最占春，年年结侣采花频。繁霜一夜相撩治，不似佳人似老人。
奉和裴晋公凉风亭睡觉:骊龙睡后珠元在，仙鹤行时步又轻。方寸莹然无一事，水声来似玉琴声。
答裴令公雪中讶白二十二与诸公不相访之什:玉树琼楼满眼新，的知开閤待诸宾。迟迟未去非无意，拟作梁园坐右人。
吴方之见示听江西故吏朱幼恭歌三篇颇有怀故…因而和之:侯家故吏歌声发，逸处能高怨处低。今岁洛中无雨雪，眼前风景是江西。
裴令公见示诮乐天寄奴买马绝句斐言仰和且戏乐天:常奴安得似方回，争望追风绝足来。若把翠娥酬騄耳，始知天下有奇才。
酬思黯代书见戏（一作酬牛相见寄）:官冷如浆病满身，凌寒不易过天津。少年留取多情兴，请待花时作主人。
答张侍御贾喜再登科后，自洛赴上都赠别:又被时人写姓名，春风引路入京城。知君忆得前身事，分付莺花与后生。
赴连州途经洛阳诸公置酒相送张员外贾…率尔酬之:谪在三湘最远州，边鸿不到水南流。如今暂寄樽前笑，明日辞君步步愁。
赠元九侍御文石枕以诗奖之:文章似锦气如虹，宜荐华簪绿殿中。纵使凉飙生旦夕，犹堪拂拭愈头风。
酬元九院长自江陵见寄:无事寻花至仙境，等闲栽树比封君。金门通籍真多士，黄纸除书每日闻。
酬杨侍郎凭见寄:翔鸾阙底谢皇恩，缨上沧浪旧水痕。疏傅挥金忽相忆，远擎长句与招魂。
酬马大夫登洭口戍见寄（一作酬海南马大夫）:新辞将印拂朝缨，临水登山四体轻。犹念天涯未归客，瘴云深处守孤城。
答杨八敬之绝句（杨时亦谪居）:饱霜孤竹声偏切，带火焦桐韵本悲。今日知音一留听，是君心事不平时。
重寄表臣二首:对酒临流奈别何，君今已醉我蹉跎。分明记取星星鬓，他日相逢应更多。世间人事有何穷，过后思量尽是空。早晚同归洛阳陌，卜邻须近祝鸡翁。
重寄绝句（一作寄唐州杨八）:淮西既是平安地，鸦路今无羽檄飞。闻道唐州最清静，战场耕尽野花稀。
酬杨八副使将赴湖南途中见寄一绝:知逐征南冠楚材，远劳书信到阳台。明朝若上君山上，一道巴江自此来。
遥和韩睦州元相公二君子:玉人紫绶相辉映，却要霜须一两茎。其奈无成空老去，每临明镜若为情。
吴兴敬郎中见惠斑竹杖兼示一绝聊以谢之:一茎炯炯琅玕色，数节重重玳瑁文。拄到高山未登处，青云路上愿逢君。
奉和裴令公夜宴:天下苍生望不休，东山虽有但时游。从来海上仙桃树，肯逐人间风露秋。
秋夜安国观闻笙:织女分明银汉秋，桂枝梧叶共飕飗。月露满庭人寂寂，霓裳一曲在高楼。
酬仆射牛相公晋国池上别后至甘棠馆忽梦同游…口号见寄:已嗟池上别魂惊，忽报梦中携手行。此夜独归还乞梦，老人无睡到天明。
裴侍郎大尹雪中遗酒一壶兼示喜眼疾平…斐然仰酬:卷尽轻云月更明，金篦不用且闲行。若倾家酿招来客，何必池塘春草生。
和滑州李尚书上巳忆江南禊事:白马津头春日迟，沙州归雁拂旌旗。柳营唯有军中戏，不似江南三月时。
酬柳柳州家鸡之赠:日日临池弄小雏，还思写论付官奴。柳家新样元和脚，且尽姜芽敛手徒。
答前篇:小儿弄笔不能嗔，涴壁书窗且当勤。闻彼梦熊犹未兆，女中谁是卫夫人。
答后篇:昔日慵工记姓名，远劳辛苦写西京。近来渐有临池兴，为报元常欲抗行。
重答柳柳州:弱冠同怀长者忧，临岐回想尽悠悠。耦耕若便遗身老，黄发相看万事休。
登清晖楼:浔阳江色潮添满，彭蠡秋声雁送来。南望庐山千万仞，共夸新出栋梁材。
赴和州于武昌县再遇毛仙翁十八兄因成一绝:武昌山下蜀江东，重向仙舟见葛洪。又得案前亲礼拜，大罗天诀玉函封。
陪崔大尚书及诸阁老宴杏园:更将何面上春台，百事无成老又催。唯有落花无俗态，不嫌憔悴满头来。
曹刚:大弦嘈囋小弦清，喷雪含风意思生。一听曹刚弹薄媚，人生不合出京城。
寄湖州韩中丞:老郎日日忧苍鬓，远守年年厌白蘋。终日相思不相见，长频相见是何人。
杨柳枝:杨子江头烟景迷，隋家宫树拂金堤。嵯峨犹有当时色，半蘸波中水鸟栖。
田顺郎歌:清歌不是世间音，玉殿尝闻称主心。唯有顺郎全学得，一声飞出九重深。
夜闻商人船中筝:大艑高帆一百尺，新声促柱十三弦。扬州市里商人女，来占江西明月天。
闻道士弹思归引:仙公一奏思归引，逐客初闻自泫然。莫怪殷勤悲此曲，越声长苦已三年。
喜康将军见访:谪居愁寂似幽栖，百草当门茅舍低。夜猎将军忽相访，鹧鸪惊起绕篱啼。
赠刘景擢第:湘中才子是刘郎，望在长沙住桂阳。昨日鸿都新上第，五陵年少让清光。
赴连山途次德宗山陵寄张员外:常时并冕奉天颜，委佩低簪彩仗间。今日独来张乐地，万重云水望桥山。
尝茶:生拍芳丛鹰觜芽，老郎封寄谪仙家。今宵更有湘江月，照出菲菲满碗花。
梁国祠:梁国三郎威德尊，女巫箫鼓走乡村。万家长见空山上，雨气苍茫生庙门。
望洞庭:湖光秋月两相和，潭面无风镜未磨。遥望洞庭山水翠，白银盘里一青螺。
杨柳枝:春江一曲柳千条，二十年前旧板桥。曾与美人桥上别，恨无消息到今朝。
楼上:江上楼高二十梯，梯梯登遍与云齐。人从别浦经年去，天向平芜尽处低。
洛滨病卧户部李侍郎见惠药物谑以文星之句斐然仰谢:隐几支颐对落晖，故人书信到柴扉。周南留滞商山老，星象如今属少微。
故洛城古墙:粉落椒飞知几春，风吹雨洒旋成尘。莫言一片危基在，犹过无穷来往人。
和裴司空答张秘书赠马诗:阁下从容旧客卿，寄来骏马赏高情。任追烟景骑仍醉，知有文章倚便成。步步自怜春日影，萧萧犹起朔风声。须知上宰吹嘘意，送入天门上路行。
湖州贡焙新茶:凤辇寻春半醉回，仙娥进水御帘开。牡丹花笑金钿动，传奏吴兴紫笋来。
秋夜曲:丁丁漏水夜何长，漫漫轻云露月光。秋逼暗虫通夕响，征衣未寄莫飞霜。
秋思赠远:博山沉燎绝馀香，兰烬金檠怨夜长。为问青青河畔草，几回经雨复经霜。
塞上曲:卷旆生风喜气新，早持龙节静边尘。汉家天子图麟阁，身是当今第一人。
秋思二首:碧窗斜日蔼深晖，愁听寒螀泪湿衣。梦里分明见关塞，不知何路向金微。秋天一夜静无云，断续鸿声到晓闻。欲寄征衣问消息，居延城外又移军。
汉苑行二首:回雁高飞太液池，新花低发上林枝。年光到处皆堪赏，春色人间总不知。春风淡荡景悠悠，莺啭高枝燕入楼。千步回廊闻凤吹，珠帘处处上银钩。
天马辞二首:天马初从渥水来，郊歌曾唱得龙媒。不知玉塞沙中路，苜蓿残花几处开。躞蹀宛驹齿未齐，摐金喷玉向风嘶。来时欲尽金河道，猎猎轻风在碧蹄。
赠毛仙翁:茫茫尘累愧腥膻，强把蜉蝣望列仙。闲指紫霄峰下路，却归白鹿洞中天。吹箫凤去经何代，茹玉方传得几年。他日更来人世看，又应东海变桑田。
题都城南庄:去年今日此门中，人面桃花相映红。人面不知何处去，桃花依旧笑春风。
晚鸡:黯黯严城罢鼓鼙，数声相续出寒栖。不嫌惊破纱窗梦，却恐为奴半夜啼。
赠药山高僧惟俨二首:练得身形似鹤形，千株松下两函经。我来问道无馀说，云在青霄水在瓶。选得幽居惬野情，终年无送亦无迎。有时直上孤峰顶，月下披云啸一声。
赠毛仙翁:紫霄仙客下三山，因救生灵到世间。龟鹤计年承甲子，冰霜为质驻童颜。韬藏休咎传真箓，变化荣枯试小还。从此便教尘骨贵，九霄云路愿追攀。
奉酬刘言史宴光风亭:闰馀春早景沉沉，禊饮风亭恣赏心。红袖青娥留永夕，汉阴宁肯羡山阴。
催妆:昔年将去玉京游，第一仙人许状头。今日幸为秦晋会，早教鸾凤下妆楼。
采莲子二首:菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。船动湖光滟滟秋，贪看年少信船流。无端隔水抛莲子，遥被人知半日羞。
杨柳枝词二首:烂漫春归水国时，吴王宫殿柳丝垂。黄莺长叫空闺畔，西子无因更得知。春入行宫映翠微，玄宗侍女舞烟丝。如今柳向空城绿，玉笛何人更把吹。
贞元旱岁:赤地炎都寸草无，百川水沸煮虫鱼。定应焦烂无人救，泪落三篇古尚书。
同恭夏日题寻真观李宽中秀才书院:闭院开轩笑语阑，江山并入一壶宽。微风但觉杉香满，烈日方知竹气寒。披卷最宜生白室，吟诗好就步虚坛。愿君此地攻文字，如炼仙家九转丹。
吐蕃别馆卧病寄朝中诸友:星汉纵横车马喧，风摇玉佩烛花繁。岂知羸卧穷荒外，日满深山犹闭门。
吐蕃别馆中和日寄朝中僚旧:清时令节千官会，绝域穷山一病夫。遥想满堂欢笑处，几人缘我向西隅。
看浑中丞山桃花初有他客不通晚方得入因有戏赠:朝来驻马香街里，风度遥闻语笑声。无事闭门教日晚，山桃落尽不胜情。
道州将赴衡州酬别江华毛令:布帛精粗任土宜，疲人识信每先期。明朝别后无他嘱，虽是蒲鞭也莫施。
道州夏日早访荀参军林园敬酬见赠:高眠日出始开门，竹径旁通到后园。陶亮横琴空有意，任棠置水竟无言。松窗宿翠含风薄，槿援朝花带露繁。山郡本来车马少，更容相访莫辞喧。
道州敬酬何处士怀郡楼月夜之作:清质悠悠素彩融，长川迥陆合为空。佳人甚近山城闭，夏夜相望水镜中。
道州敬酬何处士书情见赠:意气曾倾四国豪，偶来幽寺息尘劳。严陵钓处江初满，梁甫吟时月正高。新识几人知杞梓，故园何岁长蓬蒿。期君自致青云上，不用伤心叹二毛。
戏赠灵澈上人:僧家亦有芳春兴，自是禅心无滞境。君看池水湛然时，何曾不受花枝影。
二月一日是贞元旧节有感绝句寄黔南窦三洛阳卢七:同事先皇立玉墀，中和旧节又支离。今朝各自看花处，万里遥知掩泪时。
初发道州答崔三连州题海阳亭见寄绝句:吏中习隐好跻攀，不扰疲人便自闲。闻说殷勤海阳事，令人转忆舜祠山。
答段秀才:尽日看花君不来，江城半夜与君开。楼中共指南园火，红烬随花落碧苔。
宗礼欲往桂州，苦雨因以戏赠:农人辛苦绿苗齐，正爱梅天水满堤。知汝使车行意速，但令骢马著鄣泥。
道州奉寄襄阳裴相公:悠悠世路自浮沉，岂问仁贤待物心。最忆过时留宴处，艳歌催酒后亭深。
经河源军汉村作:行行忽到旧河源，城外千家作汉村。樵采未侵征虏墓，耕耘犹就破羌屯。金汤天险长全设，伏腊华风亦暗存。暂驻单车空下泪，有心无力复何言。
题河州赤岸桥:左南桥上见河州，遗老相依赤岸头。匝塞歌钟受恩者，谁怜被发哭东流。
题阳人城:忠驱义感即风雷，谁道南方乏武才。天下起兵诛董卓，长沙子弟最先来。
晋王龙骧墓:虎旗龙舰顺长风，坐引全吴入掌中。孙皓小儿何足取，便令千载笑争功。
题石勒城二首:长驱到处积人头，大旆连营压上游。建业乌栖何足问，慨然归去王中州。天生杰异固难驯，应变摧枯若有神。夷甫自能疑倚啸，忍将虚诞误时人。
刘郎浦口号:吴蜀成婚此水浔，明珠步障幄黄金。谁将一女轻天下，欲换刘郎鼎峙心。
自江华之衡阳途中作:孤棹迟迟怅有违，沿湘数日逗晴晖。人生随分为忧喜，回雁峰南是北归。
临洮送袁七书记归朝（时袁生作僧，蕃人呼为袁师）:忆年十五在江湄，闻说平凉且半疑。岂料殷勤洮水上，却将家信托袁师。
江陵酒中留别坐客:寻常纵恣倚青春，不契心期便不亲。今日烟波九疑去，相逢尽是眼中人。
道州酬送何山人之容州:匣有青萍筒有书，何门不可曳长裾。应须定取真知者，遣对明君说子虚。
道州送戴简处士往贺州谒杨侍郎:羸马孤童鸟道微，三千客散独南归。山公念旧偏知我，今日因君泪满衣。
道州春游欧阳家林亭:道州城北欧阳家，去郭一里占烟霞。主人虽朴甚有思，解留满地红桃花。桃花成泥不须扫，明朝更访桃源老。政成兴足告即归，门前便是家山道。
衡州早春偶游黄溪口号:偶寻黄溪日欲没，早梅未尽山樱发。无事江城闭此身，不得坐待花间月。
衡州夜后把火看花留客:红芳暗落碧池头，把火遥看且少留。半夜忽然风更起，明朝不复上南楼。
夜后把火看花南园招李十一兵曹不至呈座上诸公:夭桃红烛正相鲜，傲吏闲斋困独眠。应是梦中飞作蝶，悠扬只在此花前。
回风有怀:银宫翠岛烟霏霏，珠树玲珑朝日晖。神仙望见不得到，却逐回风何处归。
镜中叹白发:年过潘岳才三岁，还见星星两鬓中。纵使他时能早达，定知不作黑头公。
友人邀听歌有感:文章抛尽爱功名，三十无成白发生。辜负壮心羞欲死，劳君贵买断肠声。
贞元十四年旱甚，见权门移芍药花:绿原青垄渐成尘，汲井开园日日新。四月带花移芍药，不知忧国是何人。
冬夜即事:百忧攒心起复卧，夜长耿耿不可过。风吹雪片似花落，月照冰文如镜破。
道州郡斋卧疾寄东馆诸贤:东池送客醉年华，闻道风流胜习家。独卧郡斋寥落意，隔帘微雨湿梨花。
读小弟诗有感，因口号以示之:忆吾未冠赏年华，二十年间在咄嗟。今来羡汝看花岁，似汝追思昨日花。
读句践传:丈夫可杀不可羞，如何送我海西头。更生更聚终须报，二十年间死即休。
巫山曲:巴江上峡重复重，阳台碧峭十二峰。荆王猎时逢暮雨，夜卧高丘梦神女。轻红流烟湿艳姿，行云飞去明星稀。目极魂断望不见，猿啼三声泪滴衣。
临池曲:池中春蒲叶如带，紫菱成角莲子大。罗裙蝉鬓倚迎风，双双伯劳飞向东。
登科后:昔日龌龊不足夸，今朝放荡思无涯。春风得意马蹄疾，一日看尽长安花。
洛桥晚望:天津桥下冰初结，洛阳陌上人行绝。榆柳萧疏楼阁闲，月明直见嵩山雪。
往河阳宿峡陵，寄李侍御:暮天寒风悲屑屑，啼鸟绕树泉水噎。行路解鞍投古陵，苍苍隔山见微月。鸮鸣犬吠霜烟昏，开囊拂巾对盘飧。人生穷达感知己，明日投君申片言。
闻夜啼赠刘正元:寄泣须寄黄河泉，此中怨声流彻天。愁人独有夜灯见，一纸乡书泪滴穿。
伤旧游:去春会处今春归，花数不减人数稀。朝笑片时暮成泣，东风一向还西辉。
哭李丹员外，并寄杜中丞:生死方知交态存，忍将齰齖报幽魂。十年同在平原客，更遣何人哭寝门。
征妇怨:九月匈奴杀边将，汉军全没辽水上。万里无人收白骨，家家城下招魂葬。妇人依倚子与夫，同居贫贱心亦舒。夫死战场子在腹，妾身虽存如昼烛。
白纻歌:皎皎白纻白且鲜，将作春衣称少年。裁缝长短不能定，自持刀尺向姑前。复恐兰膏污纤指，常遣傍人收堕珥。衣裳著时寒食下，还把玉鞭鞭白马。
野老歌（一作山农词）:老农家贫在山住，耕种山田三四亩。苗疏税多不得食，输入官仓化为土。岁暮锄犁傍空室，呼儿登山收橡实。西江贾客珠百斛，船中养犬长食肉。
寄衣曲:织素缝衣独苦辛，远因回使寄征人。官家亦自寄衣去，贵从妾手著君身。高堂姑老无侍子，不得自到边城里。殷勤为看初著时，征夫身上宜不宜。
送远曲:戏马台南山簇簇，山边饮酒歌别曲。行人醉后起登车，席上回尊劝僮仆。青天漫漫覆长路，远游无家安得住。愿君到处自题名，他日知君从此去。
秋夜长:秋天如水夜未央，天汉东西月色光。愁人不寐畏枕席，暗虫唧唧绕我傍。荒城为村无更声，起看北斗天未明。白露满田风袅袅，千声万声鹖鸟鸣。
远别离:莲叶团团杏花拆，长江鲤鱼鬐鬣赤。念君少年弃亲戚，千里万里独为客。谁言远别心不易，天星坠地能为石。几时断得城南陌，勿使居人有行役。
短歌行:青天荡荡高且虚，上有白日无根株。流光暂出还入地，使我年少不须臾。与君相逢勿寂寞，衰老不复如今乐。玉卮盛酒置君前，再拜愿君千万年。
楚妃怨:梧桐叶下黄金井，横架辘轳牵素绠。美人初起天未明，手拂银瓶秋水冷。
离宫怨:高堂别馆连湘渚，长向春光开万户。荆王去去不复来，宫中美人自歌舞。
成都曲:锦江近西烟水绿，新雨山头荔枝熟。万里桥边多酒家，游人爱向谁家宿。
寒塘曲:寒塘沉沉柳叶疏，水暗人语惊栖凫。舟中少年醉不起，持烛照水射游鱼。
春别曲:长江春水绿堪染，莲叶出水大如钱。江头橘树君自种，那不长系木兰船。
乌栖曲:西山作宫潮满池，宫鸟晓鸣茱萸枝。吴姬采莲自唱曲，君王昨夜舟中宿。
废瑟词:古瑟在匣谁复识，玉柱颠倒朱丝黑。千年曲谱不分明，乐府无人传正声。秋虫暗穿尘作色，腹中不辨工人名。几时天下复古乐，此瑟还奏云门曲。
送裴相公赴镇太原:盛德雄名远近知，功高先乞守藩维。衔恩暂遣分龙节，署敕还同在凤池。天子亲临楼上送，朝官齐出道傍辞。明年塞北清蕃落，应建生祠请立碑。
寄元员外:外郎直罢无馀事，扫洒书堂试药炉。门巷不教当要闹，诗篇转觉足工夫。月明台上唯僧到，夜静坊中有酒沽。朝省入频闲日少，可能同作旧游无。
赠梅处士:早闻声价满京城，头白江湖放旷情。讲易自传新注义，题诗不著旧官名。近移马迹山前住，多向牛头寺里行。天子如今议封禅，应将束帛请先生。
赠王秘书:不曾浪出谒公侯，唯向花间水畔游。每著新衣看药灶，多收古器在书楼。有官只作山人老，平地能开洞穴幽。自领闲司了无事，得来君处喜相留。
谢裴司空寄马（一作蒙裴相公赐马，谨以诗谢）:騄耳新驹骏得名，司空远自寄书生。乍离华厩移蹄涩，初到贫家举眼惊。每被闲人来借问，多寻古寺独骑行。长思岁旦沙堤上，得从鸣珂傍火城。
酬秘书王丞见寄（一作酬王秘书闲居见寄）:相看头白来城阙，却忆漳溪旧往还。今体诗中偏出格，常参官里每同班。街西借宅多临水，马上逢人亦说山。芸阁水曹虽最冷，与君长喜得身闲。
送李馀及第后归蜀:十年人咏好诗章，今日成名出举场。归去唯将新诰牒，后来争取旧衣裳。山桥晓上芭蕉暗，水店晴看芋草黄。乡里亲情相见日，一时携酒贺高堂。
早朝寄白舍人、严郎中:鼓声初动未闻鸡，羸马街中踏冻泥。烛暗有时冲石柱，雪深无处认沙堤。常参班里人犹少，待漏房前月欲西。凤阙星郎离去远，閤门开日入还齐。
书怀寄元郎中:转觉人间无气味，常因身外省因缘。经过独爱游山客，计校唯求买药钱。重作学官闲尽日，一离江坞病多年。吟君钓客词中说，便欲南归榜小船。
赠道士宜师（一作赠广宣师）:自到王城得几年，巴童蜀马共随缘。两朝侍从当时贵，五字声名远处传。旧住红楼通内院，新承墨诏赐斋钱。闲房暂喜居相近，还得陪师坐竹边。
书怀寄王秘书:白发如今欲满头，从来百事尽应休。只于触目须防病，不拟将心更养愁。下药远求新熟酒，看山多上最高楼。赖君同在京城住，每到花前免独游。
题韦郎中新亭:起得幽亭景复新，碧莎地上更无尘。琴书著尽犹嫌少，松竹栽多亦称贫。药酒欲开期好客，朝衣暂脱见闲身。成名同日官连署，此处经过有几人。
送杨州判官（一作赠茅山杨判官）:应得烟霞出俗心，茅山道士共追寻。闲怜鹤貌偏能画，暗辨桐声自作琴。长啸每来松下坐，新诗堪向雪中吟。征南幕里多宾客，君独相知最校深。
喜王起侍郎放牒:东风节气近清明，车马争来满禁城。二十八人初上牒，百千万里尽传名。谁家不借花园看，在处多将酒器行。共贺春司能鉴识，今年定合有公卿。
赠王司马:白笏朱衫年少时，久登班列会朝仪。贮财不省关身用，行义唯愁被众知。藏得宝刀求主带，调成骏马乞人骑。未曾相识多闻说，遥望长如白玉枝。
书怀:自小信成疏懒性，人间事事总无功。别从仙客求方法，时到僧家问苦空。老大登朝如梦里，贫穷作活似村中。未能即便休官去，惭愧南山采药翁。
赠令狐博士:头白新年六十馀，近闻生计转空虚。久为博士谁能识，自到长安赁舍居。骑马出随寻寺客，呼儿散写乞钱书。古来贤哲皆如此，应是才高与众疏。
送从弟删东归:云水东南两月程，贪归庆节马蹄轻。春桥欲醉攀花别，野路闲吟触雨行。诗价已高犹失意，礼司曾赏会成名。旧山风月知应好，莫向秋时不到京。
赠王秘书:早在山东声价远，曾将顺策佐嫖姚。赋来诗句无闲语，老去官班未在朝。身屈只闻词客说，家贫多见野僧招。独从书阁归时晚，春水渠边看柳条。
哭丘长史:曾是先皇殿上臣，丹砂久服不成真。常骑马在嘶空枥，自作书留别故人。诗句遍传天下口，朝衣偏送地中身。最悲昨日同游处，看却春风树树新。
送枝江刘明府:老著青衫为楚宰，平生志业有谁知。家僮从去愁行远，县吏迎来怪到迟。定访玉泉幽院宿，应过碧涧早茶时。向南渐渐云山好，一路唯闻唱竹枝。
送从弟彻东归:缑山领印知公奏，才称同时尽不如。奉使贺成登册礼，陪班看出降恩书。去回在路秋尘里，受诏辞归晓漏初。早晚得为朝署拜，闲坊买宅作邻居。
哭胡十八遇:早得声名年尚少，寻常志气出风尘。文场继续成三代，家族辉华在一身。幼子见生才满月，选书知写未呈人。送君帐下衣裳白，数尺坟头柏树新。
赠贾岛:篱落荒凉僮仆饥，乐游原上住多时。蹇驴放饱骑将出，秋卷装成寄与谁。拄杖傍田寻野菜，封书乞米趁时炊。姓名未上登科记，身屈惟应内史知。
逢王建有赠:年状皆齐初有髭，鹊山漳水每追随。使君座下朝听易，处士庭中夜会诗。新作句成相借问，闲求义尽共寻思。经今三十馀年事，却说还同昨日时。
移居静安坊，答元八郎中:长安寺里多时住，虽守卑官不苦贫。作活每常嫌费力，移居只是贵容身。初开井浅偏宜树，渐觉街闲省踏尘。更喜往还相去近，门前减却送书人。
送杨少尹赴凤翔:诗名往日动长安，首首人家卷里看。西学已行秦博士，南宫新拜汉郎官。得钱只了还书铺，借宅常时事药栏。今去岐州生计薄，移居偏近陇头寒。
送韩侍御归山:闻君久卧在云间，为佐嫖姚未得还。新结茅庐招隐逸，独骑骢马入深山。九灵洞口行应到，五粒松枝醉亦攀。明日珂声出城去，家僮不复扫柴关。
新除水曹郎，答白舍人见贺:年过五十到南宫，章句无名荷至公。黄纸开呈相府后，朱衣引入谢班中。诸曹纵许为仙侣，群吏多嫌是老翁。最幸紫薇郎见爱，独称官与古人同。
送杨少尹赴满城:官为本府当身荣，因得还乡任野情。自废田园今作主，每逢耆老不呼名。旧游寺里僧应识，新别桥边树已成。公事况闲诗更好，将随相逐上山行。
哭元九少府:平生志业独相知，早结云山老去期。初作学官常共宿，晚登朝列暂同时。闲来各数经过地，醉后齐吟唱和诗。今日春风花满宅，入门行哭见灵帷。
送侯判官赴广州从军:年少才高求自展，将身万里赴军门。辟书远到开呈客，公服新成著谢恩。驿舫过江分白堠，戍亭当岭见红幡。海花蛮草连冬有，行处无家不满园。
答白杭州郡楼登望画图见寄:画得江城登望处，寄来今日到长安。乍惊物色从诗出，更想工人下手难。将展书堂偏觉好，每来朝客尽求看。见君向此闲吟意，肯恨当时作外官。
赠赵将军:当年胆略已纵横，每见妖星气不平。身贵早登龙尾道，功高自破鹿头城。寻常得对论边事，委曲承恩掌内兵。会取安西将报国，凌烟阁上大书名。
送和蕃公主:塞上如今无战尘，汉家公主出和亲。邑司犹属宗卿寺，册号还同虏帐人。九姓旗幡先引路，一生衣服尽随身。毡城南望无回日，空见沙蓬水柳春。
朝日敕赐百官樱桃:仙果人间都未有，今朝忽见下天门。捧盘小吏初宣敕，当殿群臣共拜恩。日色遥分门下坐，露香才出禁中园。每年重此先偏待，愿得千春奉至尊。
太白老人:日观东峰幽客住，竹巾藤带亦逢迎。暗修黄箓无人见，深种胡麻共犬行。洞里仙家常独往，壶中灵药自为名。春泉四面绕茅屋，日日唯闻杵臼声。
和裴司空酬满城杨少尹:圣朝偏重大司空，人咏元和第一功。拥节高临汉水上，题诗远入舜城中。共惊向老多年别，更忆登科旧日同。谁不望归丞相府，江边杨柳又秋风。
寄和州刘使君:别离已久犹为郡，闲向春风倒酒瓶。送客特过沙口堰，看花多上水心亭。晓来江气连城白，雨后山光满郭青。到此诗情应更远，醉中高咏有谁听。
赠商州王使君:衔命南来会郡堂，却思朝里接班行。才雄犹是山城守，道薄初为水部郎。选胜相留开客馆，寻幽更引到僧房。明朝从此辞君去，独出商关路渐长。
寄令狐宾客:勋名尽得国家传，退狎琴僧与酒仙。还带郡符经几处，暂辞台座已三年。留司未到龙楼下，拜表长怀玉案前。秋日出城伊水好，领谁相逐上闲船。
寄梅处士:扰扰人间是与非，官闲自觉省心机。六行班里身常下，九列符中事亦稀。市客惯曾赊贱药，家僮惊见著新衣。君今独得居山乐，应喜多时未办归。
送施肩吾东归:知君本是烟霞客，被荐因来城阙间。世业偏临七里濑，仙游多在四明山。早闻诗句传人遍，新得科名到处闲。惆怅灞亭相送去，云中琪树不同攀。
昆仑儿:昆仑家住海中州，蛮客将来汉地游。言语解教秦吉了，波涛初过郁林洲。金环欲落曾穿耳，螺髻长卷不裹头。自爱肌肤黑如漆，行时半脱木绵裘。
赠李杭州:仙郎白首未归朝，应为苍生领六条。惠化州人尽清净，高情野鹤与逍遥。竹间虚馆无朝讼，山畔青田长夏苗。终日政声长独坐，开门长望浙江潮。
送郑尚书赴广州:圣朝选将持符节，内使宣时百辟听。海北蛮夷来舞蹈，岭南封管送图经。白鹇飞绕迎官舫，红槿开当宴客亭。此处莫言多瘴疠，天边看取老人星。
贺秘书王丞南郊摄将军:正初天子亲郊礼，诏摄将军领卫兵。斜带银刀入黄道，先随玉辂到青城。坛边不在千官位，仗外唯闻再拜声。共喜与君逢此日，病中无计得随行。
送令狐尚书赴东都留守:朝廷重寄在关东，共说从前选上公。勋业新城大梁镇，恩荣更守洛阳宫。行香暂出天桥上，巡礼常过禁殿中。每领群臣拜章庆，半开门仗日曈曈。
拜丰陵:岁朝园寝遣公卿，学省班中亦摄行。身逐陵官齐再拜，手持木铎叩三声。寒更报点来山殿，晓炬分行照柏城。却下龙门看渐远，金峰高处日微明。
赠孔尚书:能将直道历荣班，事著元和实录间。三表自陈辞北阙，一家相送入南山。买来侍女教人嫁，赐得朝衣在箧闲。宅近青山高静处，时归林下暂开关。
酬杭州白使君，兼寄浙东元大夫:相印暂离临远镇，掖垣出守复同时。一行已作三年别，两处空传七字诗。越地江山应共见，秦天风月不相知。人间聚散真难料，莫叹平生信所之。
寄苏州白二十二使君:三朝出入紫微臣，头白金章未在身。登第早年同座主，题诗今日是州人。阊门柳色烟中远，茂苑莺声雨后新。此处吟诗向山寺，知君忘却曲江春。
送白宾客分司东都:赫赫声名三十春，高情人独出埃尘。病辞省闼归闲地，恩许宫曹作上宾。诗里难同相得伴，酒边多见自由身。老人也拟休官去，便是君家池上人。
赠阎少保:辞荣恋阙未还乡，修养年多气力强。半俸归烧伏火药，全家解说养生方。特承恩诏新开戟，每见公卿不下床。竹树晴深寒院静，长悬石磬在虚廊。
赠别王侍御赴任陕州司马（一作赠王司马赴陕州）:京城在处闲人少，唯共君行并马蹄。更和诗篇名最出，时倾杯酒户常齐。同趋阙下听钟漏，独向军前闻鼓鼙。今日春明门外别，更无因得到街西。
田司空入朝:西来将相位兼雄，不与诸君觐礼同。早变山东知顺命，新收济上立殊功。朝官叙谒趋门外，恩使喧迎满路中。阊阖晓开铜漏静，身当受册大明宫。
送浙西周判官（一作送浙东周阮范判官）:由来自是烟霞客，早已闻名诗酒间。天阙因将贺表到，家乡新著赐衣还。常吟卷里新酬句，自话湖中旧住山。吴越主人偏爱重，多应不肯放君闲。
送吴炼师归王屋:玉阳峰下学长生，玉洞仙中已有名。独戴熊须冠暂出，唯将鹤尾扇同行。炼成云母休炊爨，已得雷公当吏兵。却到瑶坛上头宿，应闻空里步虚声。
送邵州林使君:词客南行宠命新，潇湘郡入曲江津。山幽自足探微处，俗朴应无争竞人。郭外相连排殿阁，市中多半用金银。知君不作家私计，迁日还同到日贫。
寄王六侍御:渐觉近来筋力少，难堪今日在风尘。谁能借问功名事，只自扶持老病身。贵得药资将助道，肯嫌家计不如人。洞庭已置新居处，归去安期与作邻。
送稽亭山寺僧:师住稽亭高处寺，斜廊曲阁倚云开。山门十里松间入，泉涧三重洞里来。名岳寻游今已遍，家城礼谒便应回。旧房到日闲吟后，林下还登说法台。
送汀州源使君:曾成赵北归朝计，因拜王门最好官。为郡暂辞双凤阙，全家远过九龙滩。山乡只有输蕉户，水镇应多养鸭栏。地僻寻常来客少，刺桐花发共谁看。
寄孙洛阳格（一作寄洛阳孙明府）:久持刑宪声名远，好是中朝正直臣。赤县上来应足事，青山老去未离身。常思从省连归马，乍觉同班少旧人。遥爱南桥秋日晚，雨边杨柳映天津。
胡山人归王屋，因有赠:转转无成到白头，人间举眼尽堪愁。此生已是蹉跎去，每事应从卤莽休。虽作闲官少拘束，难逢胜景可淹留。君归与访移家处，若个峰头最较幽。
寄虔州韩使君:南康太守负才豪，五十如今未拥旄。早得一人知姓字，常闻三事说功劳。月明渡口漳江静，云散城头赣石高。郡政已成秋思远，闲吟应不问官曹。
送从弟濛赴饶州:京城南去鄱阳远，风月悠悠别思劳。三领郡符新寄重，再登科第旧名高。去程江上多看堠，迎吏船中亦带刀。到日更行清静化，春田应不见蓬蒿。
罗道士:城里无人得实年，衣襟常带臭黄烟。楼中赊酒唯留药，洞里争棋不赌钱。闻客语声知贵贱，持花歌咏似狂颠。寻常行处皆逢见，世上多疑是谪仙。
寄陆浑赵明府:与君学省同官处，常日相随说道情。新作陆浑山县长，早知三礼甲科名。郭中时有仙人住，城内应多药草生。公事稀疏来客少，无妨著屐独闲行。
同将作韦二少监赠水部李郎中:旧年同是水曹郎，各罢鱼符自楚乡。重著青衫承诏命，齐趋紫殿异班行。别来同说经过事，老去相传补养方。忆得当时亦连步，如今独在读书堂。
赠王侍御:心同野鹤与尘远，诗似冰壶见底清。府县同趋昨日事，升沉不改故人情。上阳春晚萧萧雨，洛水寒来夜夜声。自叹独为折腰吏，可怜骢马路傍行。
送金少卿副使归新罗:云岛茫茫天畔微，向东万里一帆飞。久为侍子承恩重，今佐使臣衔命归。通海便应将国信，到家犹自著朝衣。从前此去人无数，光彩如君定是稀。
送李司空赴镇襄阳:中外兼权社稷臣，千官齐出拜行尘。再调公鼎勋庸盛，三受兵符宠命新。商路雪开旗旆展，楚堤梅发驿亭春。襄阳风景由来好，重与江山作主人。
送李仆射愬赴镇凤翔:由来勋业属英雄，兄弟连营列位同。先入贼城擒首恶，尽封筦库让元公。旌幢独继家声外，竹帛新添国史中。天子新收秦陇地，故教移镇古扶风。
寄白二十二舍人:早知内诏过先辈，蹭蹬江南百事疏。湓浦城中为上佐，炉峰寺后著幽居。偏依仙法多求药，长共僧游不读书。三省比来名望重，肯容君去乐樵渔。
送友人卢处士游吴越:羡君东去见残梅，惟有王孙独未回。吴苑夕阳明古堞，越宫春草上高台。波生野水雁初下，风满驿楼潮欲来。试问渔舟看雪浪，几多江燕荇花开。
苏州江岸留别乐天（一作白居易诗）:银泥裙映锦障泥，画舸停桡马簇蹄。清管曲终鹦鹉语，红旗影动薄寒嘶。渐消酒色朱颜浅，欲话离情翠黛低。莫忘使君吟咏处，女坟湖北武丘西。
寒食看花:早入公门到夜归，不因寒食少闲时。颠狂绕树猿离锁，踊跃缘冈马断羁。酒污衣裳从客笑，醉饶言语觅花知。老来自喜常无事，仰面西园得咏诗。
酬浙东元尚书见寄绫素:越地缯纱纹样新，远封来寄学曹人。便令裁制为时服，顿觉光荣上病身。应念此官同弃置，独能相贺更殷勤。三千里外无由见，海上东风又一春。
赠项斯（一作王建诗，题云赠贾岛）:端坐吟诗忘忍饥，万人中觅似君稀。门连野水风长到，驴放秋原夜不归。日暖剩收新落叶，天寒更著旧生衣。曲江亭上频频见，为爱鸬鹚雨里飞。
送蜀客:蜀客南行祭碧鸡，木绵花发锦江西。山桥日晚行人少，时见猩猩树上啼。
送元结:昔日同游漳水边，如今重说恨绵绵。天涯相见还离别，客路秋风又几年。
宿山祠（一作宫山祠）:秋草宫人斜里墓，宫人谁送葬来时。千千万万皆如此，家在边城亦不知。
美人宫棋:红烛台前出翠娥，海沙铺局巧相和。趁行移手巡收尽，数数看谁得最多。
蛮州（一作杜牧诗，题云蛮中醉）:瘴水蛮中入洞流，人家多住竹棚头。一山海上无城郭，唯见松牌记象州。
送元宗简:貂帽垂肩窄皂裘，雪深骑马向西州。暂时相见还相送，却闭闲门依旧愁。
寄徐晦:鄠陂鱼美酒偏浓，不出琴斋见雪峰。应胜昨来趋府日，簿书床上乱重重。
寄白学士:自掌天书见客稀，纵因休沐锁双扉。几回扶病欲相访，知向禁中归未归。
喜王六同宿:十八年来恨别离，唯同一宿咏新诗。更相借问诗中语，共说如今胜旧时。
题玉像堂:玉毫不着世间尘，辉相分明十八身。入夜无烟灯更好，堂中唯有转经人。
与贾岛闲游:水北原南草色新，雪消风暖不生尘。城中车马应无数，能解闲行有几人。
哭丘长史:丘公已殁故人稀，欲过街西更访谁。每到子城东路上，忆君相逐入朝时。
哭孟寂:曲江院里题名处，十九人中最少年。今日春光君不见，杏花零落寺门前。
患眼:三年患眼今年校，免与风光便隔生。昨日韩家后园里，看花犹似未分明。
答刘竞:刘君久被时抛掷，老向城中作选人。昨日街西相近住，每来存问老夫身。
赠华严院僧:一身依止荒闲院，烛耀窗中有宿烟。遍礼华严经里字，不曾行到寺门前。
逢故人:山东一十馀年别，今日相逢在上都。说尽向来无限事，相看摩捋白髭须。
送萧远弟:街北槐花傍马垂，病身相送出门迟。与君别后秋风夜，作得新诗说向谁。
送辛少府任乐安:才多不肯浪容身，老大诗章转更新。选得天台山下住，一家全作学仙人。
赠任道人:长安多病无生计，药铺医人乱索钱。欲得定知身上事，凭君为算小行年。
招周居士:闭门秋雨湿墙莎，俗客来稀野思多。已扫书斋安药灶，山人作意早经过。
送许处士:高情自与俗人疏，独向蓝溪选僻居。会到白云长取醉，不能窗下读闲书。
送律师归婺州:京中开讲已多时，曾作坛头证戒师。归到双溪桥北寺，乡僧争就学威仪。
题杨秘书新居:爱闲不向争名地，宅在街西最静坊。卷里诗过一千首，白头新受秘书郎。
送晊师:九星台下煎茶别，五老峰头觅寺居。作得新诗旋相寄，人来请莫达空书。
送僧往金州:闻道谿阴山水好，师行一一遍经过。事须觅取堪居处，若个溪头药最多。
寻徐道士:寻师远到晖天观，竹院森森闭药房。闻入静来经七日，仙童檐下独焚香。
答开州韦使君寄车前子:开州午日车前子，作药人皆道有神。惭愧使君怜病眼，三千余里寄闲人。
忆故州:垒石为山伴野夫，自收灵药读仙书。如今身是他州客，每见青山忆旧居。
送客游蜀:行尽青山到益州，锦城楼下二江流。杜家曾向此中住，为到浣花溪水头。
送陆畅:共踏长安街里尘，吴州独作未归身。昔年旧宅今谁住，君过西塘与问人。
感春:远客悠悠任病身，谢家池上又逢春。明年各自东西去，此地看花是别人。
赠李司议:汉庭谁问投荒客，十载天南着白衣。秋草茫茫恶谿路，岭头遥送北人稀。
别客:青山历历水悠悠，今日相逢明日秋。系马城边杨柳树，为君沽酒暂淹留。
登楼寄胡家兄弟:独上西楼尽日闲，林烟演漾鸟蛮蛮。谢家兄弟重城里，不得同看雨后山。
答刘明府:身病多时又客居，满城亲旧尽相疏。可怜绛县刘明府，犹解频频寄远书。
酬藤杖:病里出门行步迟，喜君相赠古藤枝。倚来自觉身生力，每向傍人说得时。
法雄寺东楼:汾阳旧宅今为寺，犹有当时歌舞楼。四十年来车马绝，古槐深巷暮蝉愁。
寄故人:静曲闲房病客居，蝉声满树槿花疏。故人只在蓝田县，强半年来未得书。
邻妇哭征夫:双鬟初合便分离，万里征夫不得随。今日军回身独殁，去时鞍马别人骑。
和崔驸马闻蝉:凤凰楼下多欢乐，不觉秋风暮雨天。应为昨来身暂病，蝉声得到耳傍边。
和裴仆射看樱桃花:昨日南园新雨后，樱桃花发旧枝柯。天明不待人同看，绕树重重履迹多。
和长安郭明府与友人县中会饮:一尊清酒两人同，好在街西水县中。自恨病身相去远，此时闲坐对秋风。
唐昌观看花:新红旧紫不相宜，看觉从前两月迟。更向同来诗客道，明年到此莫过时。
九华观看花:街西无数闲游处，不似九华仙观中。花里可怜池上景，几重墙壁贮春风。
赠姚合:丹凤城门向晓开，千官相次入朝来。唯君独走冲尘土，下马桥边报直回。
同韦员外开元观寻时道士:观里初晴竹树凉，闲行共到最高房。昨来官罢无生计，欲就师求断谷方。
同韩侍御南溪夜赏:喜作闲人得出城，南溪两月逐君行。忽闻新命须归去，一夜船中语到明。
使行望悟真寺:采玉峰连佛寺幽，高高斜对驿门楼。无端来去骑官马，寸步教身不得游。
重阳日至峡道:无限青山行已尽，回看忽觉远离家。逢高欲饮重阳酒，山菊今朝未有花。
赠主客刘郎中:忆昔君登南省日，老夫犹是褐衣身。谁知二十余年后，来作客曹相替人。
同严给事闻唐昌观玉蕊近有仙过，因成绝句二首:千枝花里玉尘飞，阿母宫中见亦稀。应共诸仙斗百草，独来偷得一枝归。九色云中紫凤车，寻仙来到洞仙家。飞轮回处无踪迹，唯有斑斑满地花。
秋思:洛阳城里见秋风，欲作归书意万重。忽恐匆匆说不尽，行人临发又开封。
忆远:行人犹未有归期，万里初程日暮时。唯爱门前双柳树，枝枝叶叶不相离。
玉仙馆:长溪新雨色如泥，野水阴云尽向西。楚客天南行渐远，山山树里鹧鸪啼。
寄府吏:野外寻花共作期，今朝出郭不相随。待君公事有闲日，此地春风应过时。
弟萧远雪夜同宿:数卷新游蜀客诗，长安僻巷得相随。草堂雪夜携琴宿，说是青城馆里时。
宫词:新鹰初放兔犹肥，白日君王在内稀。薄暮千门临欲锁，红妆飞骑向前归。黄金捍拨紫檀槽，弦索初张调更高。尽理昨来新上曲，内官帘外送樱桃。
华清宫:温泉流入汉离宫，宫树行行浴殿空。武帝时人今欲尽，青山空闭御墙中。
崔驸马养鹤:身闲无事称高情，已有人间章句名。求得鹤来教翦翅，望仙台下亦将行。
闲游:老身不计人间事，野寺秋晴每独过。病眼校来犹断酒，却嫌行处菊花多。
刘兵曹赠酒:一瓶颜色似甘泉，闲向新栽小竹前。饮罢身中更无事，移床独就夕阳眠。
送梧州王使君:楚江亭上秋风起，看发苍梧太守船。千里同行从此别，相逢又隔几多年。
春日早朝:晓陌春寒朝骑来，瑞云深处见楼台。夜来新雨沙堤湿，东上閤门应未开。
寄朱、阚二山人:为个朝章束此身，眼看东路去无因。历阳旧客今应少，转忆邻家二老人。
寄李渤:五度溪头踯躅红，嵩阳寺里讲时钟。春山处处行应好，一月看花到几峰。
寻仙:溪头一径入青崖，处处仙居隔杏花。更见峰西幽客说，云中犹有两三家。
同白侍郎杏园赠刘郎中:一去潇湘头欲白，今朝始见杏花春。从来迁客应无数，重到花前有几人。
答鄱阳客药名诗:江皋岁暮相逢地，黄叶霜前半夏枝。子夜吟诗向松桂，心中万事喜君知。
寄宋景:诏发官兵取乱臣，将军弓箭不离身。今君独在征东府，莫遣功名属别人。
寄王侍御（一作奉御）:爱君紫阁峰前好，新作书堂药灶成。见欲移居相近住，有田多与种黄精。
题渭北寺上方:昔祭郊坛今谒陵，寺中高处最来登。十余年后人多别，喜见当时转读僧。
闲游（一作题山寺僧院）:终日不离尘土间，若为能见此身闲。今朝暂共游僧语，更恨趋时别旧山。
倡女词:轻鬓丛梳阔扫眉，为嫌风日下楼稀。画罗金缕难相称，故著寻常淡薄衣。
答元八遗纱帽:黑纱方帽君边得，称对山前坐竹床。唯恐被人偷剪样，不曾闲戴出书堂。
题僧院:闻师行讲青龙疏，本寺住来多少年。静扫空房唯独坐，千茎秋竹在檐前。
送元八:百神斋祭相随遍，寻竹看山亦共行。明日城西送君去，旧游重到独题名。
吴楚歌词:庭前春鸟啄林声，红夹罗襦缝未成。今朝社日停针线，起向朱樱树下行。
题方睦上人月台观:一身清净无童子，独坐空堂得几年。每夜焚香通月观，可怜光影最团圆。
华山庙:金天庙下西京道，巫女纷纷走似烟。手把纸钱迎过客，遣求恩福到神前。
病中酬元宗简:东风渐暖满城春，独占幽居养病身。莫说樱桃花已发，今年不作看花人。
寺宿斋:晚到金光门外寺，寺中新竹隔帘多。斋官禁与僧相见，院院开门不得过。
赠施肩吾:世间渐觉无多事，虽有空名未著身。合取药成相待吃，不须先作上天人。
赠王建:白君去后交游少，东野亡来箧笥贫。赖有白头王建在，眼前犹见咏诗人。
逢贾岛:僧房逢着款冬花，出寺行吟日已斜。十二街中春雪遍，马蹄今去入谁家。
山中酬人:山中日暖春鸠鸣，逐水看花任意行。向晚归来石窗下，菖蒲叶上见题名。
弱柏院僧影堂:弱柏倒垂如线蔓，檐头不见有枝柯。影堂香火长相续，应得人来礼拜多。
题故僧影堂:香消云锁旧僧家，僧刹残形半壁斜。日暮松烟寒漠漠，秋风吹破纸莲花。
无题（一作刘禹锡诗，题云踏歌词）:桃溪柳陌好经过，灯下妆成月下歌。为是襄王故宫地，至今犹有细腰多。
山禽:山禽毛如白练带，栖我庭前栗树枝。猕猴半夜来取栗，一双中林向月飞。
秋山:秋山无云复无风，溪头看月出深松。草堂不闭石床静，叶间坠露声重重。
玉真观:台殿曾为贵主家，春风吹尽竹窗纱。院中仙女修香火，不许闲人入看花。
蛮中:铜柱南边毒草春，行人几日到金麟。玉镮穿耳谁家女，自抱琵琶迎海神。
赠道士（一作剡溪逢茅山道士）:茅山近别剡溪逢，玉节青旄十二重。自说年年上天去，罗浮最近海边峰。
重平驿作:茫茫菰草平如地，渺渺长堤曲似城。日暮未知投宿处，逢人更问向前程。
宿天竺寺，寄灵隐寺僧:夜向灵溪息此身，风泉竹露净衣尘。月明石上堪同宿，那作山南山北人。
酬朱庆馀:越女新妆出镜心，自知明艳更沉吟。齐纨未是人间贵，一曲菱歌敌万金。
寒食忆归:京中曹局无多事，寒食贫儿要在家。遮莫杏园胜别处，亦须归看傍村花。
寒食:绿杨枝上五丝绳，枝弱春多欲不胜。唯有一年寒食日，女郎相唤摆阶□。
喜逢郑三游山:相逢之处花茸茸，石壁攒峰千万重。他日期君何处好，寒流石上一株松。
扬子津:风卷鱼龙暗楚关，白波沉却海门山。鹏腾鳌倒且快性，地坼天开总是闲。
人日立春:春度春归无限春，今朝方始觉成人。从今克己应犹及，颜与梅花俱自新。
悲新年:新年何事最堪悲，病客遥听百舌儿。太岁只游桃李径，春风肯管岁寒枝。
白鹭鸶:刻成片玉白鹭鸶，欲捉纤鳞心自急。翘足沙头不得时，傍人不知谓闲立。
风中琴:五音六律十三徽，龙吟鹤响思庖羲。一弹流水一弹月，水月风生松树枝。
题褚遂良孙庭竹:负霜停雪旧根枝，龙笙凤管君莫截。春风一番琴上来，摇碎金尊碧天月。
客淮南病:扬州蒸毒似燂汤，客病清枯鬓欲霜。且喜闭门无俗物，四肢安稳一张床。
萧宅二三子赠答诗二十首。客请马兰:嵩山未必怜兰兰，兰兰已受郎君恩。不须刷帚跳踪走，只拟兰浪出其门。
萧二十三赴歙州婚期二首:淮上客情殊冷落，蛮方春早客何如。相思莫道无来使，回雁峰前好寄书。南方山水生时兴，教有新诗得寄余。路带长安迢递急，多应不逐使君书。
逢病军人:行多有病住无粮，万里还乡未到乡。蓬鬓哀吟古城下，不堪秋气入金疮。
山中:饥拾松花渴饮泉，偶从山后到山前。阳坡软草厚如织，困与鹿麛相伴眠。
残丝曲:垂杨叶老莺哺儿，残丝欲断黄蜂归。绿鬓年少金钗客，缥粉壶中沉琥珀。花台欲暮春辞去，落花起作回风舞。榆荚相催不知数，沈郎青钱夹城路。
出城寄权璩、杨敬之:草暖云昏万里春，宫花拂面送行人。自言汉剑当飞去，何事还车载病身。
雁门太守行:黑云压城城欲摧，甲光向日金鳞开。角声满天秋色里，寒上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死。
梦天:老兔寒蟾泣天色，云楼半开壁斜白。玉轮轧露湿团光，鸾珮相逢桂香陌。黄尘清水三山下，更变千年如走马。遥望齐州九点烟，一泓海水杯中泻。
河南府试十二月乐词。正月:上楼迎春新春归，暗黄著柳宫漏迟。薄薄淡霭弄野姿，寒绿幽风生短丝。锦床晓卧玉肌冷，露脸未开对朝暝。官街柳带不堪折，早晚菖蒲胜绾结。
河南府试十二月乐词。九月:离宫散萤天似水，竹黄池冷芙蓉死。月缀金铺光脉脉，凉苑虚庭空澹白。露花飞飞风草草，翠锦斓斑满层道。鸡人罢唱晓珑璁，鸦啼金井下疏桐。
河南府试十二月乐词。十二月:日脚淡光红洒洒，薄霜不销桂枝下。依稀和气排冬严，已就长日辞长夜。
秋来:桐风惊心壮士苦，衰灯络纬啼寒素。谁看青简一编书，不遣花虫粉空蠹。思牵今夜肠应直，雨冷香魂吊书客。秋坟鬼唱鲍家诗，恨血千年土中碧。
帝子歌:洞庭明月一千里，凉风雁啼天在水。九节菖蒲石上死，湘神弹琴迎帝子。山头老桂吹古香，雌龙怨吟寒水光。沙浦走鱼白石郎，闲取真珠掷龙堂。
湘妃:筠竹千年老不死，长伴秦娥盖湘水。蛮娘吟弄满寒空，九山静绿泪花红。离鸾别凤烟梧中，巫云蜀雨遥相通。幽愁秋气上青枫，凉夜波间吟古龙。
湖中曲:长眉越沙采兰若，桂叶水葓春漠漠。横船醉眠白昼闲，渡口梅风歌扇薄。燕钗玉股照青渠，越王娇郎小字书。蜀纸封巾报云鬓，晚漏壶中水淋尽。
屏风曲:蝶栖石竹银交关，水凝绿鸭琉璃钱。团回六曲抱膏兰，将鬟镜上掷金蝉。沉香火暖茱萸烟，酒觥绾带新承欢。月风吹露屏外寒，城上乌啼楚女眠。
贵主征行乐:奚骑黄铜连锁甲，罗旗香干金画叶。中军留醉河阳城，娇嘶紫燕踏花行。春营骑将如红玉，走马捎鞭上空绿。女垣素月角咿咿，牙帐未开分锦衣。
罗浮山父与葛篇:依依宜织江雨空，雨中六月兰台风。博罗老仙时出洞，千岁石床啼鬼工。蛇毒浓凝洞堂湿，江鱼不食衔沙立。欲剪箱中一尺天，吴娥莫道吴刀涩。
三月过行宫:渠水红繁拥御墙，风娇小叶学娥妆。垂帘几度青春老，堪锁千年白日长。
夜饮朝眠曲:觞酣出座东方高，腰横半解星劳劳。柳苑鸦啼公主醉，薄露压花蕙园气。玉转湿丝牵晓水，熟粉生香琅玕紫。夜饮朝眠断无事，楚罗之帏卧皇子。
胡蝶飞:杨花扑帐春云热，龟甲屏风醉眼缬。东家胡蝶西家飞，白骑少年今日归。
江南弄:江中绿雾起凉波，天上叠巘红嵯峨。水风浦云生老竹，渚暝蒲帆如一幅。鲈鱼千头酒百斛，酒中倒卧南山绿。吴歈越吟未终曲，江上团团帖寒玉。
北中寒:一方黑照三方紫，黄河冰合鱼龙死。三尺木皮断文理，百石强车上河水。霜花草上大如钱，挥刀不入迷濛天。争瀯海水飞凌喧，山瀑无声玉虹悬。
神弦别曲:巫山小女隔云别，春风松花山上发。绿盖独穿香径归，白马花竿前孑孑。蜀江风澹水如罗，堕兰谁泛相经过。南山桂树为君死，云衫浅污红脂花。
贝宫夫人:丁丁海女弄金环，雀钗翘揭双翅关。六宫不语一生闲，高悬银榜照青山。长眉凝绿几千年，清凉堪老镜中鸾。秋肌稍觉玉衣寒，空光帖妥水如天。
溪晚凉:白狐向月号山风，秋寒扫云留碧空。玉烟青湿白如幢，银湾晓转流天东。溪汀眠鹭梦征鸿，轻涟不语细游溶。层岫回岑复叠龙，苦篁对客吟歌筒。
五粒小松歌:蛇子蛇孙鳞蜿蜿，新香几粒洪崖饭。绿波浸叶满浓光，细束龙髯铰刀剪。主人壁上铺州图，主人堂前多俗儒。月明白露秋泪滴，石笋溪云肯寄书。
野歌:鸦翎羽箭山桑弓，仰天射落衔芦鸿。麻衣黑肥冲北风，带酒日晚歌田中。男儿屈穷心不穷，枯荣不等嗔天公。寒风又变为春柳，条条看即烟濛濛。
南园:方领蕙带折角巾，杜若已老兰苕春。南山削秀蓝玉合，小雨归去飞凉云。熟杏暖香梨叶老，草梢竹栅锁池痕。郑公乡老开酒尊，坐泛楚奏吟招魂。
春怀引:芳蹊密影成花洞，柳结浓烟花带重。蟾蜍碾玉挂明弓，捍拨装金打仙凤。宝枕垂云选春梦，钿合碧寒龙脑冻。阿侯系锦觅周郎，凭仗东风好相送。
昆仑使者:昆仑使者无消息，茂陵烟树生愁色。金盘玉露自淋漓，元气茫茫收不得。麒麟背上石文裂，虬龙鳞下红枝折。何处偏伤万国心，中天夜久高明月。
静女春曙曲:嫩叶怜芳抱新蕊，泣露枝枝滴夭泪。粉窗香咽颓晓云，锦堆花密藏春睡。恋屏孔雀摇金尾，莺舌分明呼婢子。冰洞寒龙半匣水，一只商鸾逐烟起。
少年乐:芳草落花如锦地，二十长游醉乡里。红缨不动白马骄，垂柳金丝香拂水。吴娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。
天津桥:洛阳宫阙照天地，四面山川无毒气。谁令汉祖都秦关，从此奸雄转相炽。
观八骏图:穆王八骏走不歇，海外去寻长日月。五云望断阿母宫，归来落得新白发。
野哭:棘针生狞义路闲，野泉相吊声潺潺。哀哉异教溺颓俗，淳源一去何时还。
偶书:日出扶桑一丈高，人间万事细如毛。野夫怒见不平处，磨损胸中万古刀。
和裴校书鹭鸶飞:鹭鸶鹭鸶何遽飞，鸦惊雀噪难久依。清江见底草堂在，一点白光终不归。
夜池:荷叶团圆茎削削，绿萍面上红衣落。满池明月思啼螀，高屋无人风张幕。
僧如展及韦载同游碧涧寺各赋诗…不复撰成徒以四韵为识:重吟前日他生句，岂料逾旬便隔生。会拟一来身塔下，无因共绕寺廊行。紫毫飞札看犹湿，黄字新诗和未成。纵使得如羊叔子，不闻兼记旧交情。
寒食日毛空路示侄晦及从简:我昔孩提从我兄，我今衰白尔初成。分明寄取原头路，百世长须此路行。
别孙村老人（寒食日）:年年渐觉老人稀，欲别孙翁泪满衣。未死不知何处去，此身终向此原归。
和乐天刘家花:闲坊静曲同消日，泪草伤花不为春。遍问旧交零落尽，十人才有两三人。
褒城驿二首:容州诗句在褒城，几度经过眼暂明。今日重看满衫泪，可怜名字已前生。忆昔万株梨映竹，遇逢黄令醉残春。梨枯竹尽黄令死，今日再来衰病身。
和乐天梦亡友刘太白同游二首:君诗昨日到通州，万里知君一梦刘。闲坐思量小来事，只应元是梦中游。老来东郡复西州，行处生尘为丧刘。纵使刘君魂魄在，也应至死不同游。
醉醒:积善坊中前度饮，谢家诸婢笑扶行。今宵还似当时醉，半夜觉来闻哭声。
追昔游:谢傅堂前音乐和，狗儿吹笛胆娘歌。花园欲盛千场饮，水阁初成百度过。醉摘樱桃投小玉，懒梳丛鬓舞曹婆。再来门馆唯相吊，风落秋池红叶多。
感梦:行吟坐叹知何极，影绝魂销动隔年。今夜商山馆中梦，分明同在后堂前。
答友封见赠:荀令香销潘簟空，悼亡诗满旧屏风。扶床小女君先识，应为些些似外翁。
梦成之:烛暗船风独梦惊，梦君频问向南行。觉来不语到明坐，一夜洞庭湖水声。
哭小女降真:雨点轻沤风复惊，偶来何事去何情。浮生未到无生地，暂到人间又一生。
哭女樊:秋天净绿月分明，何事巴猿不賸鸣。应是一声肠断去，不容啼到第三声。
感逝（浙东）:头白夫妻分无子，谁令兰梦感衰翁。三声啼妇卧床上，一寸断肠埋土中。蜩甲暗枯秋叶坠，燕雏新去夜巢空。情知此恨人皆有，应与暮年心不同。
妻满月日相唁:十月辛勤一月悲，今朝相见泪淋漓。狂风落尽莫惆怅，犹胜因花压折枝。
杏园（此后并校书郎已前诗）:浩浩长安车马尘，狂风吹送每年春。门前本是虚空界，何事栽花误世人。
菊花:秋丛绕舍似陶家，遍绕篱边日渐斜。不是花中偏爱菊，此花开尽更无花。
酬哥舒大少府寄同年科第:前年科第偏年少，未解知羞最爱狂。九陌争驰好鞍马，八人同著彩衣裳。自言行乐朝朝是，岂料浮生渐渐忙。赖得官闲且疏散，到君花下忆诸郎。
幽栖:野人自爱幽栖所，近对长松远是山。尽日望云心不系，有时看月夜方闲。壶中天地乾坤外，梦里身名旦暮间。辽海若思千岁鹤，且留城市会飞还。
清都春霁，寄胡三、吴十一:蕊珠宫殿经微雨，草树无尘耀眼光。白日当空天气暖，好风飘树柳阴凉。蜂怜宿露攒芳久，燕得新泥拂户忙。时节催年春不住，武陵花谢忆诸郎。
华岳寺:山前古寺临长道，来往淹留为爱山。双燕营巢始西别，百花成子又东还。暝驱羸马频看堠，晓听鸣鸡欲度关。羞见窦师无外役，竹窗依旧老身闲。
天坛上境:野人性僻穷深僻，芸署官闲不似官。万里洞中朝玉帝，九光霞外宿天坛。洪涟浩渺东溟曙，白日低回上境寒。因为南昌检仙籍，马君家世奉还丹。
寻西明寺僧不在:春来日日到西林，飞锡经行不可寻。莲池旧是无波水，莫逐狂风起浪心。
与吴侍御春游:苍龙阙下陪骢马，紫阁峰头见白云。满眼流光随日度，今朝花落更纷纷。
晚春:昼静帘疏燕语频，双双斗雀动阶尘。柴扉日暮随风掩，落尽闲花不见人。
先醉:今日樽前败饮名，三杯未尽不能倾。怪来花下长先醉，半是春风荡酒情。
独醉:一树芳菲也当春，漫随车马拥行尘。桃花解笑莺能语，自醉自眠那藉人。
宿醉:风引春心不自由，等闲冲席饮多筹。朝来始向花前觉，度却醒时一夜愁。
惧醉（答卢子蒙）:闻道秋来怯夜寒，不辞泥水为杯盘。殷勤惧醉有深意，愁到醒时灯火阑。
羡醉:绮陌高楼竞醉眠，共期憔悴不相怜。也应自有寻春日，虚度而今正少年。
忆醉:自叹旅人行意速，每嫌杯酒缓归期。今朝偏遇醒时别，泪落风前忆醉时。
病醉（戏作吴吟，赠卢十九经济张三十四弘辛丈丘度）:醉伴见侬因病酒，道侬无酒不相窥。那知下药还沽底，人去人来剩一卮。
拟醉（自此至《狂醉》，皆是夕所赋）:九月闲宵初向火，一尊清酒始行杯。怜君城外遥相忆，冒雨冲泥黑地来。
劝醉:窦家能酿销愁酒，但是愁人便与销。愿我共君俱寂寞，只应连夜复连朝。
任醉:本怕酒醒浑不饮，因君相劝觉情来。殷勤满酌从听醉，乍可欲醒还一杯。
同醉（吕子元、庾及之、杜归和同隐客泛韦氏池）:柏树台中推事人，杏花坛上炼形真。心源一种闲如水，同醉樱桃林下春。
狂醉:一自柏台为御史，二年辜负两京春。岘亭今日颠狂醉，舞引红娘乱打人。
伴僧行:春来求事百无成，因向愁中识道情。花满杏园千万树，几人能伴老僧行。
古寺:古寺春馀日半斜，竹风萧爽胜人家。花时不到有花院，意在寻僧不在花。
定僧:落魄闲行不著家，遍寻春寺赏年华。野僧偶向花前定，满树狂风满树花。
观心处:满坐喧喧笑语频，独怜方丈了无尘。灯前便是观心处，要似观心有几人。
智度师二首:四十年前马上飞，功名藏尽拥禅衣。石榴园下擒生处，独自闲行独自归。三陷思明三突围，铁衣抛尽衲禅衣。天津桥上无人识，闲凭栏干望落晖。
西明寺牡丹:花向琉璃地上生，光风炫转紫云英。自从天女盘中见，直至今朝眼更明。
忆杨十二:去时芍药才堪赠，看却残花已度春。只为情深偏怆别，等闲相见莫相亲。
送复梦赴韦令幕:世上于今重检身，吾徒耽酒作狂人。西曹旧事多持法，慎莫吐他丞相茵。
送刘太白（太白居从善坊）:洛阳大底居人少，从善坊西最寂寥。想得刘君独骑马，古堤愁树隔中桥。
奉诚园（马司徒旧宅）:萧相深诚奉至尊，旧居求作奉诚园。秋来古巷无人扫，树满空墙闭戟门。
与太白同之东洛至栎阳太白染疾驻行…雪后望山:共作洛阳千里伴，老刘因疾驻行轩。今朝独自山前立，雪满三峰倚寺门。
野狐泉柳林:去日野狐泉上柳，紫牙初绽拂眉低。秋来寥落惊风雨，叶满空林踏作泥。
酬胡三凭人问牡丹:窃见胡三问牡丹，为言依旧满西栏。花时何处偏相忆，寥落衰红雨后看。
酬乐天秋兴见赠…莫怪独吟秋兴苦比君校近二毛年:劝君休作悲秋赋，白发如星也任垂。毕竟百年同是梦，长年何异少何为。
雪后宿同轨店，上法护寺钟楼望月:满山残雪满山风，野寺无门院院空。烟火渐稀孤店静，月明深夜古楼中。
陪韦尚书丈归履信宅，因赠韦氏兄弟:紫垣驺骑入华居，公子文衣护锦舆。眠阁书生复何事，也骑羸马从尚书。
永贞二年正月二日上御丹凤楼赦天下…不及盛观:春来饶梦慵朝起，不看千官拥御楼。却著闲行是忙事，数人同傍曲江头。
韦居守晚岁常言退休之志因署其居曰大隐洞…因赠绝句:谢公潜有东山意，已向朱门启洞门。大隐犹疑恋朝市，不知名作罢归园。
赠李十二牡丹花片，因以饯行:莺涩余声絮堕风，牡丹花尽叶成丛。可怜颜色经年别，收取朱阑一片红。
题李十一修行里居壁:云阙朝回尘骑合，杏花春尽曲江闲。怜君虽在城中住，不隔人家便是山。
靖安穷居:喧静不由居远近，大都车马就权门。野人住处无名利，草满空阶树满园。
赠乐天:等闲相见销长日，也有闲时更学琴。不是眼前无外物，不关心事不经心。
使东川。骆口驿二首:邮亭壁上数行字，崔李题名王白诗。尽日无人共言语，不离墙下至行时。二星徼外通蛮服，五夜灯前草御文。我到东川恰相半，向南看月北看云。
使东川。清明日:常年寒食好风轻，触处相随取次行。今日清明汉江上，一身骑马县官迎。
使东川。亚枝红:平阳池上亚枝红，怅望山邮事事同。还向万竿深竹里，一枝浑卧碧流中。
使东川。梁州梦:梦君同绕曲江头，也向慈恩院院游。亭吏呼人排去马，所惊身在古梁州。
使东川。南秦雪:帝城寒尽临寒食，骆谷春深未有春。才见岭头云似盖，已惊岩下雪如尘。千峰笋石千株玉，万树松萝万朵银。飞鸟不飞猿不动，青骢御史上南秦。
使东川。江楼月:嘉陵江岸驿楼中，江在楼前月在空。月色满床兼满地，江声如鼓复如风。诚知远近皆三五，但恐阴晴有异同。万一帝乡还洁白，几人潜傍杏园东。
使东川。惭问囚:司马子微坛上头，与君深结白云俦。尚平村落拟连买，王屋山泉为别游。各待陆浑求一尉，共资三径便同休。那知今日蜀门路，带月夜行缘问囚。
使东川。江上行:闷见汉江流不息，悠悠漫漫竟何成。江流不语意相问，何事远来江上行。
使东川。汉江上笛:小年为写游梁赋，最说汉江闻笛愁。今夜听时在何处，月明西县驿南楼。
使东川。邮亭月:君多务实我多情，大抵偏嗔步月明。今夜山邮与蛮嶂，君应坚卧我还行。
使东川。嘉陵驿二首（篇末有怀）:嘉陵驿上空床客，一夜嘉陵江水声。仍对墙南满山树，野花撩乱月胧明。墙外花枝压短墙，月明还照半张床。无人会得此时意，一夜独眠西畔廊。
使东川。百牢关（奉使推小吏任敬仲）:嘉陵江上万重山，何事临江一破颜。自笑只缘任敬仲，等闲身度百牢关。
使东川。江花落:日暮嘉陵江水东，梨花万片逐江风。江花何处最肠断，半落江流半在空。
使东川。嘉陵江二首:秦人惟识秦中水，长想吴江与蜀江。今日嘉川驿楼下，可怜如练绕明窗。千里嘉陵江水声，何年重绕此江行。只应添得清宵梦，时见满江流月明。
使东川。西县驿:去时楼上清明夜，月照楼前撩乱花。今日成阴复成子，可怜春尽未还家。
使东川。望喜驿:满眼文书堆案边，眼昏偷得暂时眠。子规惊觉灯又灭，一道月光横枕前。
使东川。好时节:身骑骢马峨眉下，面带霜威卓氏前。虚度东川好时节，酒楼元被蜀儿眠。
使东川。夜深行:夜深犹自绕江行，震地江声似鼓声。渐见戍楼疑近驿，百牢关吏火前迎。
使东川。望驿台（三月尽）:可怜三月三旬足，怅望江边望驿台。料得孟光今日语，不曾春尽不归来。
赠咸阳少府萧郎:莫怪逢君泪每盈，仲由多感有深情。陆家幼女托良婿，阮氏诸房无外生。顾我自伤为弟拙，念渠能继事姑名。别时何处最肠断，日暮渭阳驱马行。
赠吕三校书:同年同拜校书郎，触处潜行烂熳狂。共占花园争赵辟，竞添钱贯定秋娘。七年浮世皆经眼，八月闲宵忽并床。语到欲明欢又泣，傍人相笑两相伤。
封书:鹤台南望白云关，城市犹存暂一还。书出步虚三百韵，蕊珠文字在人间。
仁风李著作园醉后寄李十:胧明春月照花枝，花下音声是管儿。却笑西京李员外，五更骑马趁朝时。
灯影:洛阳昼夜无车马，漫挂红纱满树头。见说平时灯影里，玄宗潜伴太真游。
贬江陵途中寄乐天、杓直杓直…铁乐天以拾遗在翰林:想到江陵无一事，酒杯书卷缀新文。紫芽嫩茗和枝采，朱橘香苞数瓣分。暇日上山狂逐鹿，凌晨过寺饱看云。算缗草诏终须解，不敢将心远羡君。
酬乐天八月十五夜禁中独直玩月见寄:一年秋半月偏深，况就烟霄极赏心。金凤台前波漾漾，玉钩帘下影沉沉。宴移明处清兰路，歌待新词促翰林。何意枚皋正承诏，瞥然尘念到江阴。
予病瘴，乐天寄通中散、碧腴垂云膏…因有酬答:紫河变炼红霞散，翠液煎研碧玉英。金籍真人天上合，盐车病骥轭前惊。愁肠欲转蛟龙吼，醉眼初开日月明。唯有思君治不得，膏销雪尽意还生。
陪诸公游故江西韦大夫通德湖旧居有感…韦大夫旧僚也:高墉行马接通湖，巨壑藏舟感大夫。尘壁暗埋悲旧札，风帘吹断落残珠。烟波漾日侵颓岸，狐兔奔丛拂坐隅。唯有满园桃李下，膺门偏拜阮元瑜。
刘二十八以文石枕见赠仍题绝句以将厚意…兼广为四韵:枕截文琼珠缀篇，野人酬赠壁州鞭。用长时节君须策，泥醉风云我要眠。歌眄彩霞临药灶，执陪仙仗引炉烟。张骞却上知何日，随会归期在此年。
奉和严司空重阳日同崔常侍崔郎中…登龙山落帽台佳宴:谢公愁思眇天涯，蜡屐登高为菊花。贵重近臣光绮席，笑怜从事落乌纱。萸房暗绽红珠朵，茗碗寒供白露芽。咏碎龙山归去号，马奔流电妓奔车。
送王十一郎游剡中:越州都在浙河湾，尘土消沉景象闲。百里油盆镜湖水，千峰钿朵会稽山。军城楼阁随高下，禹庙烟霞自往还。想得玉郎乘画舸，几回明月坠云间。
送友封:轻风略略柳欣欣，晴色空濛远似尘。斗柄未回犹带闰，江痕潜上已生春。兰成宅里寻枯树，宋玉亭前别故人。心断洛阳三两处，窈娘堤抱古天津。
送致用:泪沾双袖血成文，不为悲身为别君。望鹤眼穿期海外，待乌头白老江濆。遥看逆浪愁翻雪，渐失征帆错认云。欲识九回肠断处，浔阳流水逐条分。
早春登龙山静胜寺时非休浣司空特许是行因赠幕中诸公:谢傅知怜景气新，许寻高寺望江春。龙文远水吞平岸，羊角轻风旋细尘。山茗粉含鹰觜嫩，海榴红绽锦窠匀。归来笑问诸从事，占得闲行有几人。
书乐天纸:金銮殿里书残纸，乞与荆州元判司。不忍拈将等闲用，半封京信半题诗。
和乐天招钱蔚章看山绝句:碧落招邀闲旷望，黄金城外玉方壶。人间还有大江海，万里烟波天上无。
折枝花赠行:樱桃花下送君时，一寸春心逐折枝。别后相思最多处，千株万片绕林垂。
寄刘颇二首:平生嗜酒颠狂甚，不许诸公占丈夫。唯爱刘君一片胆，近来还敢似人无。前年碣石烟尘起，共看官军过洛城。无限公卿因战得，与君依旧绿衫行。
晨起送使，病不行，因过王十一馆居二首:自笑今朝误夙兴，逢他御史疟相仍。过君未起房门掩，深映寒窗一盏灯。密宇深房小火炉，饭香鱼熟近中厨。野人爱静仍耽寝，自问黄昏肯去无。
送孙胜:桐花暗澹柳惺憁，池带轻波柳带风。今日与君临水别，可怜春尽宋亭中。
游三寺回呈上府主严司空时因寻寺…故以诗自诮尔:谢公恣纵颠狂掾，触处闲行许自由。举板支颐对山色，当筵吹帽落台头。贪缘稽首他方佛，无暇精心满县囚。莫责寻常吐茵吏，书囊赤白报君侯。
远望:满眼伤心冬景和，一山红树寺边多。仲宣无限思乡泪，漳水东流碧玉波。
早春寻李校书:款款春风澹澹云，柳枝低作翠栊裙。梅含鸡舌兼红气，江弄琼花散绿纹。带雾山莺啼尚小，穿沙芦笋叶才分。今朝何事偏相觅，撩乱芳情最是君。
过襄阳楼呈上府主严司空楼在江陵节度使宅北隅:襄阳楼下树阴成，荷叶如钱水面平。拂水柳花千万点，隔林莺舌两三声。有时水畔看云立，每日楼前信马行。早晚暂教王粲上，庾公应待月分明。
八月六日与僧如展、前松滋主簿韦戴同游碧涧寺…平声韵:空阔长江碍铁围，高低行树倚岩扉。穿廊玉涧喷红旭，踊塔金轮拆翠微。草引风轻驯虎睡，洞驱云入毒龙归。他生莫忘灵山别，满壁人名后会稀。
奉和窦容州:明公莫讶容州远，一路潇湘景气浓。斑竹初成二妃庙，碧莲遥耸九疑峰。禁林闻道长倾凤，池水那能久滞龙。自叹风波去无极，不知何日又相逢。
卢头陀诗:卢师深话出家由，剃尽心花始剃头。马哭青山别车匿，鹊飞螺髻见罗睺。还来旧日经过处，似隔前身梦寐游。为向八龙兄弟说，他生缘会此生休。
醉别卢头陀:醉迷狂象别吾师，梦觉观空始自悲。尽日笙歌人散后，满江风雨独醒时。心超几地行无处，云到何天住有期。顿见佛光身上出，已蒙衣内缀摩尼。
陪张湖南宴望岳楼，稹为监察御史张中丞知杂事:观象楼前奉末班，绛峰只似殿庭间。今日高楼重陪宴，雨笼衡岳是南山。
岳阳楼:岳阳楼上日衔窗，影到深潭赤玉幢。怅望残春万般意，满棂湖水入西江。
寄庾敬休:小来同在曲江头，不省春时不共游。今日江风好暄暖，可怜春尽古湘州。
花栽二首（一作买花栽）:买得山花一两栽，离乡别土易摧颓。欲知北客居南意，看取南花北地来。南花北地种应难，且向船中尽日看。纵使将来眼前死，犹胜抛掷在空栏。
宿石矶:石矶江水夜潺湲，半夜江风引杜鹃。灯暗酒醒颠倒枕，五更斜月入空船。
赠崔元儒:殷勤夏口阮元瑜，二十年前旧饮徒。最爱轻欺杏园客，也曾辜负酒家胡。些些风景闲犹在，事事颠狂老渐无。今日头盘三两掷，翠娥潜笑白髭须。
鄂州寓馆严涧宅（时涧不在）:凤有高梧鹤有松，偶来江外寄行踪。花枝满院空啼鸟，尘榻无人忆卧龙。心想夜闲唯足梦，眼看春尽不相逢。何时最是思君处，月入斜窗晓寺钟。
送杜元颖:江上五年同送客，与君长羡北归人。今朝又送君先去，千里洛阳城里尘。
贻蜀五首。病马诗寄上李尚书:万里长鸣望蜀门，病身犹带旧疮痕。遥看云路心空在，久服盐车力渐烦。尚有高悬双镜眼，何由并驾两朱轓。唯应夜识深山道，忽遇君侯一报恩。
贻蜀五首。李中丞表臣:韦门同是旧亲宾，独恨潘床簟有尘。十里花溪锦城丽，五年沙尾白头新。倅戎何事劳专席，老掾甘心逐众人。却待文星上天去，少分光影照沉沦。
贻蜀五首。卢评事子蒙:为我殷勤卢子蒙，近来无复昔时同。懒成积疹推难动，禅尽狂心炼到空。老爱早眠虚夜月，病妨杯酒负春风。唯公两弟闲相访，往往潸然一望公。
贻蜀五首。张校书元夫:未面西川张校书，书来稠叠颇相於。我闻声价金应敌，众道风姿玉不如。远处从人须谨慎，少年为事要舒徐。劝君便是酬君爱，莫比寻常赠鲤鱼。
贻蜀五首。韦兵曹臧文:处处侯门可曳裾，人人争事蜀尚书。摩天气直山曾拔，澈底心清水共虚。鹏翼已翻君好去，乌头未变我何如。殷勤为话深相感，不学冯谖待食鱼。
赠严童子（严司空孙字照郎十岁能赋诗往往有奇句）:卫瓘诸孙卫玠珍，可怜雏凤好青春。解拈玉叶排新句，认得金环识旧身。十岁佩觿娇稚子，八行飞札老成人。杨公莫讶清无业，家有骊珠不复贫。
桐孙诗（后元和十年诏召入京及通州司马以后诗）:去日桐花半桐叶，别来桐树老桐孙。城中过尽无穷事，白发满头归故园。
留呈梦得、子厚、致用（题蓝桥驿）:泉溜才通疑夜磬，烧烟馀暖有春泥。千层玉帐铺松盖，五出银区印虎蹄。暗落金乌山渐黑，深埋粉堠路浑迷。心知魏阙无多地，十二琼楼百里西。
小碎:小碎诗篇取次书，等闲题柱意何如。诸郎到处应相问，留取三行代鲤鱼。
和乐天高相宅:莫愁已去无穷事，漫苦如今有限身。二百年来城里宅，一家知换几多人。
和乐天仇家酒:病嗟酒户年年减，老觉尘机渐渐深。饮罢醒馀更惆怅，不如闲事不经心。
和乐天赠云寂僧:欲离烦恼三千界，不在禅门八万条。心火自生还自灭，云师无路与君销。
沣西别乐天博载樊宗宪李景信两秀才…三月三十日相饯送:今朝相送自同游，酒语诗情替别愁。忽到沣西总回去，一身骑马向通州。
寄昙、嵩、寂三上人:长学对治思苦处，偏将死苦教人间。今因为说无生死，无可对治心更闲。
题漫天岭智藏师兰若僧云住此二十八年:僧临大道阅浮生，来往憧憧利与名。二十八年何限客，不曾闲见一人行。
苍溪县寄扬州兄弟:苍溪县下嘉陵水，入峡穿江到海流。凭仗鲤鱼将远信，雁回时节到扬州。
赠吴渠州从姨兄士则:忆昔分襟童子郎，白头抛掷又他乡。三千里外巴南恨，二十年前城里狂。宁氏舅甥俱寂寞，荀家兄弟半沦亡。泪因生别兼怀旧，回首江山欲万行。
长滩梦李绅:孤吟独寝意千般，合眼逢君一夜欢。惭愧梦魂无远近，不辞风雨到长滩。
新政县:新政县前逢月夜，嘉陵江底看星辰。已闻城上三更鼓，不见心中一个人。须鬓暗添巴路雪，衣裳无复帝乡尘。曾沾几许名兼利，劳动生涯涉苦辛。
南昌滩:渠江明净峡逶迤，船到明滩拽迟□。橹窡动摇妨作梦，巴童指点笑吟诗。畬馀宿麦黄山腹，日背残花白水湄。物色可怜心莫恨，此行都是独行时。
见乐天诗:通州到日日平西，江馆无人虎印泥。忽向破檐残漏处，见君诗在柱心题。
夜坐:雨滞更愁南瘴毒，月明兼喜北风凉。古城楼影横空馆，湿地虫声绕暗廊。萤火乱飞秋已近，星辰早没夜初长。孩提万里何时见，狼藉家书满卧床。
闻乐天授江州司马:残灯无焰影幢幢，此夕闻君谪九江。垂死病中惊坐起，暗风吹雨入寒窗。
岁日赠拒非:君思曲水嗟身老，我望通州感道穷。同入新年两行泪，白头翁坐说城中。
送卢戡:红树蝉声满夕阳，白头相送倍相伤。老嗟去日光阴促，病觉今年昼夜长。顾我亲情皆远道，念君兄弟欲他乡。红旗满眼襄州路，此别泪流千万行。
雨声:风吹竹叶休还动，雨点荷心暗复明。曾向西江船上宿，惯闻寒夜滴篷声。
奉和荥阳公离筵作:南郡生徒辞绛帐，东山妓乐拥油旌。钧天排比箫韶待，犹顾人间有别情。
嘉陵水（此后并通州诗）:古时应是山头水，自古流来江路深。若使江流会人意，也应知我远来心。
阆州开元寺壁题乐天诗:忆君无计写君诗，写尽千行说向谁。题在阆州东寺壁，几时知是见君时。
凭李忠州寄书乐天:万里寄书将出峡，却凭巫峡寄江州。伤心最是江头月，莫把书将上庾楼。
得乐天书:远信入门先有泪，妻惊女哭问何如。寻常不省曾如此，应是江州司马书。
寄乐天:无身尚拟魂相就，身在那无梦往还。直到他生亦相觅，不能空记树中环。
酬知退:终须修到无修处，闻尽声闻始不闻。莫著妄心销彼我，我心无我亦无君。
通州:平生欲得山中住，天与通州绕郡山。睡到日西无一事，月储三万买教闲。
相忆泪:西江流水到江州，闻道分成九道流。我滴两行相忆泪，遣君何处遣人求。除非入海无由住，纵使逢滩未拟休。会向伍员潮上见，气充顽石报心仇。
喜李十一景信到:何事相逢翻有泪，念君缘我到通州。留君剩住君须住，我不自由君自由。
与李十一夜饮:寒夜灯前赖酒壶，与君相对兴犹孤。忠州刺史应闲卧，江水猿声睡得无。
赠李十一:淮水连年起战尘，油旌三换一何频。共君前后俱从事，羞见功名与别人。
寒食日:今年寒食好风流，此日一家同出游。碧水青山无限思，莫将心道是涪州。
三兄以白角巾寄遗，发不胜冠，因有感叹:病瘴年深浑秃尽，那能胜置角头巾。暗梳蓬发羞临镜，私戴莲花耻见人。白发过于冠色白，银钉少校颔中银。我身四十犹如此，何况吾兄六十身。
酬乐天醉别:前回一去五年别，此别又知何日回。好住乐天休怅望，匹如元不到京来。
酬乐天雨后见忆:雨滑危梁性命愁，差池一步一生休。黄泉便是通州郡，渐入深泥渐到州。
和乐天过秘阁书省旧厅:闻君西省重徘徊，秘阁书房次第开。壁记欲题三漏合，吏人惊问十年来。经排蠹简怜初校，芸长陈根识旧栽。司马见诗心最苦，满身蚊蚋哭烟埃。
和乐天赠杨秘书:旧与杨郎在帝城，搜天斡地觅诗情。曾因并句甘称小，不为论年便唤兄。刮骨直穿由苦斗，梦肠翻出暂闲行。因君投赠还相和，老去那能竞底名。
和乐天题王家亭子:风吹笋箨飘红砌，雨打桐花尽绿莎。都大资人无暇日，泛池全少买池多。
酬乐天频梦微之:山水万重书断绝，念君怜我梦相闻。我今因病魂颠倒，唯梦闲人不梦君。
琵琶:学语胡儿撼玉玲，甘州破里最星星。使君自恨常多事，不得工夫夜夜听。
春词:山翠湖光似欲流，蜂声鸟思却堪愁。西施颜色今何在，但看春风百草头。
酬乐天春寄微之:鹦心明黠雀幽蒙，何事相将尽入笼。君避海鲸惊浪里，我随巴蟒瘴烟中。千山塞路音书绝，两地知春历日同。一树梅花数升酒，醉寻江岸哭东风。
酬乐天舟泊夜读微之诗:知君暗泊西江岸，读我闲诗欲到明。今夜通州还不睡，满山风雨杜鹃声。
酬乐天武关南见微之题山石榴花诗:比因酬赠为花时，不为君行不复知。又更几年还共到，满墙尘土两篇诗。
酬乐天见寄:三千里外巴蛇穴，四十年来司马官。瘴色满身治不尽，疮痕刮骨洗应难。常甘人向衰容薄，独讶君将旧眼看。前日诗中高盖字，至今唇舌遍长安。
酬乐天得稹所寄纻丝布白轻庸制成衣服以诗报之:湓城万里隔巴庸，纻薄绨轻共一封。腰带定知今瘦小，衣衫难作远裁缝。唯愁书到炎凉变，忽见诗来意绪浓。春草绿茸云色白，想君骑马好仪容。
酬乐天寄生衣:秋茅处处流痎疟，夜鸟声声哭瘴云。羸骨不胜纤细物，欲将文服却还君。
酬乐天闻李尚书拜相以诗见贺:初因弹劾死东川，又为亲情弄化权。百口共经三峡水，一时重上两漫天。尚书入用虽旬月，司马衔冤已十年。若待更遭秋瘴后，便愁平地有重泉。
酬乐天叹穷愁见寄:病煎愁绪转纷纷，百里何由说向君。老去心情随日减，远来书信隔年闻。三冬有电连春雨，九月无霜尽火云。并与巴南终岁热，四时谁道各平分。
酬乐天三月三日见寄:当年此日花前醉，今日花前病里销。独倚破帘闲怅望，可怜虚度好春朝。
酬乐天叹损伤见寄:前途何在转茫茫，渐老那能不自伤。病为怕风多睡月，起因花药暂扶床。函关气索迷真侣，峡水波翻碍故乡。唯有秋来两行泪，对君新赠远诗章。
瘴塞:瘴塞巴山哭鸟悲，红妆少妇敛啼眉。殷勤奉药来相劝，云是前年欲病时。
红荆:庭中栽得红荆树，十月花开不待春。直到孩提尽惊怪，一家同是北来人。
黄草峡听柔之琴二首:胡笳夜奏塞声寒，是我乡音听渐难。料得小来辛苦学，又因知向峡中弹。别鹤凄清觉露寒，离声渐咽命雏难。怜君伴我涪州宿，犹有心情彻夜弹。
书剑:渝工剑刃皆欧冶，巴吏书踪尽子云。唯我心知有来处，泊船黄草夜思君。
内状诗寄杨、白二员外（时知制诰）:天门暗辟玉琤鍧，昼送中枢晓禁清。彤管内人书细腻，金奁御印篆分明。冲街不避将军令，跋敕兼题宰相名。南省郎官谁待诏，与君将向世间行。
别毅郎（此后三首，工部侍郎时诗）:尔爷只为一杯酒，此别那知死与生。儿有何辜才七岁，亦教儿作瘴江行。爱惜尔爷唯有我，我今憔悴望何人。伤心自比笼中鹤，翦尽翅翎愁到身。
自责:犀带金鱼束紫袍，不能将命报分毫。他时得见牛常侍，为尔君前捧佩刀。
送公度之福建（此后并同州刺史时作）:棠阴犹在建溪矶，此去那论是与非。若见白头须尽敬，恐曾江岸识胡威。
喜五兄自泗州至:眼中三十年来泪，一望南云一度垂。惭愧临淮李常侍，远教形影暂相随。
杏花:常年出入右银台，每怪春光例早回。惭愧杏园行在景，同州园里也先开。
第三岁日咏春风，凭杨员外寄长安柳:三日春风已有情，拂人头面稍怜轻。殷勤为报长安柳，莫惜枝条动软声。
赠别杨员外巨源:忆昔西河县下时，青山憔悴宦名卑。揄扬陶令缘求酒，结托萧娘只在诗。朱紫衣裳浮世重，苍黄岁序长年悲。白头后会知何日，一盏烦君不用辞。
听妻弹别鹤操:别鹤声声怨夜弦，闻君此奏欲潸然。商瞿五十知无子，更付琴书与仲宣。
和王侍郎酬广宣上人观放榜后相贺:渥洼徒自有权奇，伯乐书名世始知。竞走墙前希得俊，高悬日下表无私。都中纸贵流传后，海外金填姓字时。珍重刘繇因首荐，为君送和碧云诗。
酬乐天喜邻郡（此后并越州酬和并各次用本韵）:蹇驴瘦马尘中伴，紫绶朱衣梦里身。符竹偶因成对岸，文章虚被配为邻。湖翻白浪常看雪，火照红妆不待春。老大那能更争竞，任君投募醉乡人。
再酬复言和前篇:经过二郡逢贤牧，聚集诸郎宴老身。清夜漫劳红烛会，白头非是翠娥邻。曾携酒伴无端宿，自入朝行便别春。潦倒微之从不占，未知公议道何人。
赠乐天:莫言邻境易经过，彼此分符欲奈何。垂老相逢渐难别，白头期限各无多。
重赠（乐人商玲珑能歌，歌予数十诗）:休遣玲珑唱我诗，我诗多是别君词。明朝又向江头别，月落潮平是去时。
别后西陵晚眺:晚日未抛诗笔砚，夕阳空望郡楼台。与君后会知何日，不似潮头暮却回。
以州宅夸于乐天:州城迥绕拂云堆，镜水稽山满眼来。四面常时对屏障，一家终日在楼台。星河似向檐前落，鼓角惊从地底回。我是玉皇香案吏，谪居犹得住蓬莱。
重夸州宅旦暮景色，兼酬前篇末句:仙都难画亦难书，暂合登临不合居。绕郭烟岚新雨后，满山楼阁上灯初。人声晓动千门辟，湖色宵涵万象虚。为问西州罗刹岸，涛头冲突近何如。
酬乐天吟张员外诗见寄因思上京每与乐天…咏张新诗:乐天书内重封到，居敬堂前共读时。四友一为泉路客，三人两咏浙江诗。别无远近皆难见，老减心情自各知。杯酒与他年少隔，不相酬赠欲何之。
寄乐天:闲夜思君坐到明，追寻往事倍伤情。同登科后心相合，初得官时髭未生。二十年来谙世路，三千里外老江城。犹应更有前途在，知向人间何处行。
戏赠乐天、复言（此后三篇同韵）:乐事难逢岁易徂，白头光景莫令孤。弄涛船更曾观否，望市楼还有会无。眼力少将寻案牍，心情且强掷枭卢。孙园虎寺随宜看，不必遥遥羡镜湖。
重酬乐天:红尘扰扰日西徂，我兴云心两共孤。暂出已遭千骑拥，故交求见一人无。百篇书判从饶白，八米诗章未伏卢。最笑近来黄叔度，自投名刺占陂湖。
再酬复言:绕郭笙歌夜景徂，稽山迥带月轮孤。休文欲咏心应破，道子虽来画得无。顾我小才同培塿，知君险斗敌都卢。不然岂有姑苏郡，拟著陂塘比镜湖。
郡务稍简因得整比旧诗并连缀焚削封章繁委箧笥…乐天:近来章奏小年诗，一种成空尽可悲。书得眼昏朱似碧，用来心破发如丝。催身易老缘多事，报主深恩在几时。天遣两家无嗣子，欲将文集与它谁。
寄乐天:莫嗟虚老海壖西，天下风光数会稽。灵氾桥前百里镜，石帆山崦五云溪。冰销田地芦锥短，春入枝条柳眼低。安得故人生羽翼，飞来相伴醉如泥。
和乐天早春见寄:雨香云澹觉微和，谁送春声入棹歌。萱近北堂穿土早，柳偏东面受风多。湖添水色消残雪，江送潮头涌漫波。同受新年不同赏，无由缩地欲如何。
酬乐天重寄别:却报君侯听苦辞，老头抛我欲何之。武牢关外虽分手，不似如今衰白时。
馀杭周从事以十章见寄词调清婉难于遍酬聊和…答来贶:扰扰纷纷旦暮间，经营闲事不曾闲。多缘老病推辞酒，少有功夫久羡山。清夜笙歌喧四郭，黄昏钟漏下重关。何由得似周从事，醉入人家醒始还。
初除浙东，妻有阻色，因以四韵晓之:嫁时五月归巴地，今日双旌上越州。兴庆首行千命妇，会稽旁带六诸侯。海楼翡翠闲相逐，镜水鸳鸯暖共游。我有主恩羞未报，君于此外更何求。
为乐天自勘诗集因思顷年城南醉归马上递唱艳曲…成篇:春野醉吟十里程，斋宫潜咏万人惊。今宵不寐到明读，风雨晓闻开锁声。
题长庆四年历日尾:残历半张余十四，灰心雪鬓两凄然。定知新岁御楼后，从此不名长庆年。
南家桃:南家桃树深红色，日照露光看不得。树小花狂风易吹，一夜风吹满墙北。离人自有经时别，眼前落花心叹息。更待明年花满枝，一年迢递空相忆。
志坚师:嵩山老僧披破衲，七十八年三十腊。灵武朝天辽海征，宇宙曾行三四匝。初因怏怏薙却头，便绕嵩山寂师塔。淮西未返半年前，已见淮西阵云合。
月暗:月暗灯残面墙泣，罗缨斗重知啼湿。真珠帘断蝙蝠飞，燕子巢空萤火入。深殿门重夜漏严，柔□□□□年急。君王掌上容一人，更有轻身何处立。
刘、阮妻二首:仙洞千年一度闲，等闲偷入又偷回。桃花飞尽东风起，何处消沉去不来。芙蓉脂肉绿云鬟，罨画楼台青黛山。千树桃花万年药，不知何事忆人间。
暮秋:看著墙西日又沉，步廊回合戟门深。栖乌满树声声绝，小玉上床铺夜衾。
压墙花:野性大都迷里巷，爱将高树记人家。春来偏认平阳宅，为见墙头拂面花。
舞腰:裙裾旋旋手迢迢，不趁音声自趁娇。未必诸郎知曲误，一时偷眼为回腰。
白衣裳二首:雨湿轻尘隔院香，玉人初著白衣裳。半含惆怅闲看绣，一朵梨花压象床。藕丝衫子柳花裙，空著沈香慢火熏。闲倚屏风笑周昉，枉抛心力画朝云。
忆事:夜深闲到戟门边，却绕行廊又独眠。明月满庭池水渌，桐花垂在翠帘前。
寄旧诗与薛涛，因成长句:诗篇调态人皆有，细腻风光我独知。月夜咏花怜暗澹，雨朝题柳为欹垂。长教碧玉藏深处，总向红笺写自随。老大不能收拾得，与君闲似好男儿。
友封体:雨送浮凉夏簟清，小楼腰褥怕单轻。微风暗度香囊转，胧月斜穿隔子明。桦烛焰高黄耳吠，柳堤风静紫骝声。频频闻动中门锁，桃叶知嗔未敢迎。
看花:努力少年求好官，好花须是少年看。君看老大逢花树，未折一枝心已阑。
斑竹（得之湘流）:一枝斑竹渡湘沅，万里行人感别魂。知是娥皇庙前物，远随风雨送啼痕。
筝:莫愁私地爱王昌，夜夜筝声怨隔墙。火凤有凰求不得，春莺无伴啭空长。急挥舞破催飞燕，慢逐歌词弄小娘。死恨相如新索妇，枉将心力为他狂。
春晓:半欲天明半未明，醉闻花气睡闻莺。□儿撼起钟声动，二十年前晓寺情。
所思二首（一作刘禹锡诗，题作有所嗟）:庾亮楼中初见时，武昌春柳似腰肢。相逢相失还如梦，为雨为云今不知。鄂渚濛濛烟雨微，女郎魂逐暮云归。只应长在汉阳渡，化作鸳鸯一只飞。
莺莺诗（一作离思诗之首篇）:殷红浅碧旧衣裳，取次梳头暗淡妆。夜合带烟笼晓日，牡丹经雨泣残阳。低迷隐笑原非笑，散漫清香不似香。频动横波嗔阿母，等闲教见小儿郎。
有所教:莫画长眉画短眉，斜红伤竖莫伤垂。人人总解争时势，都大须看各自宜。
古艳诗二首:春来频到宋家东，垂袖开怀待好风。莺藏柳暗无人语，惟有墙花满树红。深院无人草树光，娇莺不语趁阴藏。等闲弄水浮花片，流出门前赚阮郎。
自述（一作王建宫词）:延英引对碧衣郎，江砚宣毫各别床。天子下帘亲考试，宫人手里过茶汤。
除夜酬乐天:引傩绥旆乱毵毵，戏罢人归思不堪。虚涨火尘龟浦北，无由阿伞凤城南。休官期限元同约，除夜情怀老共谙。莫道明朝始添岁，今年春在岁前三。
酬白乐天杏花园:刘郎不用闲惆怅，且作花间共醉人。算得贞元旧朝士，几人同见太和春。
过东都别乐天二首:君应怪我留连久，我欲与君辞别难。白头徒侣渐稀少，明日恐君无此欢。自识君来三度别，这回白尽老髭须。恋君不去君须会，知得后回相见无。
和严给事闻唐昌观玉蕊花下有游仙:弄玉潜过玉树时，不教青鸟出花枝。的应未有诸人觉，只是严郎不得知。
赠毛仙翁:仙驾初从蓬海来，相逢又说向天台。一言亲授希微诀，三夕同倾沆瀣杯。此日临风飘羽卫，他年嘉约指盐梅。花前挥手迢遥去，目断霓旌不可陪。
八月十四日夜玩月:犹欠一宵轮未满，紫霞红衬碧云端。谁能唤得姮娥下，引向堂前子细看。
寒食夜:红染桃花雪压梨，玲珑鸡子斗赢时。今年不是明寒食，暗地秋千别有期。
酬张秘书因寄马赠诗:丞相功高厌武名，牵将战马寄儒生。四蹄荀距藏虽尽，六尺须头见尚惊。减粟偷儿憎未饱，骑驴诗客骂先行。劝君还却司空著，莫遣衙参傍子城。
修龟山鱼池示众僧:劝尔诸僧好护持，不须垂钓引青丝。云山莫厌看经坐，便是浮生得道时。
寄赠薛涛:锦江滑腻蛾眉秀，幻出文君与薛涛。言语巧偷鹦鹉舌，文章分得凤凰毛。纷纷辞客多停笔，个个公卿欲梦刀。别后相思隔烟水，菖蒲花发五云高。
赠刘采春:新妆巧样画双蛾，谩里常州透额罗。正面偷匀光滑笏，缓行轻踏破纹波。言辞雅措风流足，举止低回秀媚多。更有恼人肠断处，选词能唱望夫歌。
崔徽歌:崔徽本不是娼家，教歌按舞娼家长。使君知有不自由，坐在头时立在掌。有客有客名丘夏，善写仪容得恣把。为徽持此谢敬中，以死报郎为□□。
酬哥舒大见赠:去岁欢游何处去，曲江西岸杏园东。花下忘归因美景，尊前劝酒是春风。各从微宦风尘里，共度流年离别中。今日相逢愁又喜，八人分散两人同。
和谈校书秋夜感怀，呈朝中亲友:遥夜凉风楚客悲，清砧繁漏月高时。秋霜似鬓年空长，春草如袍位尚卑。词赋擅名来已久，烟霄得路去何迟。汉庭卿相皆知己，不荐扬雄欲荐谁。
春题华阳观（观即华阳公主故宅有旧内人存焉）:帝子吹箫逐凤凰，空留仙洞号华阳。落花何处堪惆怅，头白宫人扫影堂。
秋雨中赠元九:不堪红叶青苔地，又是凉风暮雨天。莫怪独吟秋思苦，比君校近二毛年。
城东闲游:宠辱忧欢不到情，任他朝市自营营。独寻秋景城东去，白鹿原头信马行。
华阳观桃花时招李六拾遗饮:华阳观里仙桃发，把酒看花心自知。争忍开时不同醉，明朝后日即空枝。
和友人洛中春感:莫悲金谷园中月，莫叹天津桥上春。若学多情寻往事，人间何处不伤神。
寄陆补阙（前年同登科）:忽忆前年科第后，此时鸡鹤暂同群。秋风惆怅须吹散，鸡在中庭鹤在云。
华阳观中八月十五日夜招友玩月:人道秋中明月好，欲邀同赏意如何。华阳洞里秋坛上，今夜清光此处多。
曲江忆元九:春来无伴闲游少，行乐三分减二分。何况今朝杏园里，闲人逢尽不逢君。
过刘三十二故宅:不见刘君来近远，门前两度满枝花。朝来惆怅宣平过，柳巷当头第一家。
下邽庄南桃花:村南无限桃花发，唯我多情独自来。日暮风吹红满地，无人解惜为谁开。
三月三十日题慈恩寺:慈恩春色今朝尽，尽日裴回倚寺门。惆怅春归留不得，紫藤花下渐黄昏。
看恽家牡丹花戏赠李二十:香胜烧兰红胜霞，城中最数令公家。人人散后君须看，归到江南无此花。
春中与卢四周谅华阳观同居:性情懒慢好相亲，门巷萧条称作邻。背烛共怜深夜月，蹋花同惜少年春。杏坛住僻虽宜病，芸阁官微不救贫。文行如君尚憔悴，不知霄汉待何人。
自城东至以诗代书，戏招李六拾遗、崔二十六先辈:青门走马趁心期，惆怅归来已校迟。应过唐昌玉蕊后，犹当崇敬牡丹时。暂游还忆崔先辈，欲醉先邀李拾遗。尚残半月芸香俸，不作归粮作酒赀。
戏题新栽蔷薇（时尉盩厔）:移根易地莫憔悴，野外庭前一种春。少府无妻春寂寞，花开将尔当夫人。
酬王十八、李大见招游山:自怜幽会心期阻，复愧嘉招书信频。王事牵身去不得，满山松雪属他人。
县南花下醉中留刘五:百岁几回同酩酊，一年今日最芳菲。愿将花赠天台女，留取刘郎到夜归。
宿杨家:杨氏弟兄俱醉卧，披衣独起下高斋。夜深不语中庭立，月照藤花影上阶。
醉中留别杨六兄弟（三月二十日别）:春初携手春深散，无日花间不醉狂。别后何人堪共醉，犹残十日好风光。
醉中归盩厔:金光门外昆明路，半醉腾腾信马回。数日非关王事系，牡丹花尽始归来。
游云居寺，赠穆三十六地主:乱峰深处云居路，共蹋花行独惜春。胜地本来无定主，大都山属爱山人。
和王十八蔷薇涧花时有怀萧侍御兼见赠:霄汉风尘俱是系，蔷薇花委故山深。怜君独向涧中立，一把红芳三处心。
再因公事到骆口驿:今年到时夏云白，去年来时秋树红。两度见山心有愧，皆因王事到山中。
期李二十文略、王十八质夫不至，独宿仙游寺:文略也从牵吏役，质夫何故恋嚣尘。始知解爱山中宿，千万人中无一人。
酬赵秀才赠新登科诸先辈:莫羡蓬莱鸾鹤侣，道成羽翼自生身。君看名在丹台者，尽是人间修道人。
过天门街:雪尽终南又欲春，遥怜翠色对红尘。千车万马九衢上，回首看山无一人。
惜玉蕊花，有怀集贤王校书起:芳意将阑风又吹，白云离叶雪辞枝。集贤雠校无闲日，落尽瑶花君不知。
重到毓村宅有感:欲入中门泪满巾，庭花无主两回春。轩窗帘幕皆依旧，只是堂前欠一人。
乱后过流沟寺:九月徐州新战后，悲风杀气满山河。唯有流沟山下寺，门前依旧白云多。
叹发落:多病多愁心自知，行年未老发先衰。随梳落去何须惜，不落终须变作丝。
留别吴七正字:成名共记甲科上，署吏同登芸阁间。唯是尘心殊道性，秋蓬常转水长闲。
邯郸冬至夜思家:邯郸驿里逢冬至，抱膝灯前影伴身。想得家中夜深坐，还应说著远行人。
感故张仆射诸妓:黄金不惜买蛾眉，拣得如花三四枝。歌舞教成心力尽，一朝身去不相随。
游仙游山:暗将心地出人间，五六年来人怪闲。自嫌恋著未全尽，犹爱云泉多在山。
见尹公亮新诗，偶赠绝句:袖里新诗十首馀，吟看句句是琼琚。如何持此将干谒，不及公卿一字书。
长安闲居:风竹松烟昼掩关，意中长似在深山。无人不怪长安住，何独朝朝暮暮间。
秘书省中忆旧山:厌从薄宦校青简，悔别故山思白云。犹喜兰台非傲吏，归时应免动移文。
江南送北客，因凭寄徐州兄弟书（时年十五）:故园望断欲何如，楚水吴山万里余。今日因君访兄弟，数行乡泪一封书。
长安正月十五日:喧喧车骑帝王州，羁病无心逐胜游。明月春风三五夜，万人行乐一人愁。
宿桐庐馆，同崔存度醉后作:江海漂漂共旅游，一尊相劝散穷愁。夜深醒后愁还在，雨滴梧桐山馆秋。
寒食月夜:风香露重梨花湿，草舍无灯愁未入。南邻北里歌吹时，独倚柴门月中立。
晚秋闲居:地僻门深少送迎，披衣闲坐养幽情。秋庭不扫携藤杖，闲蹋梧桐黄叶行。
为薛台悼亡:半死梧桐老病身，重泉一念一伤神。手携稚子夜归院，月冷空房不见人。
途中寒食:路旁寒食行人尽，独占春愁在路旁。马上垂鞭愁不语，风吹百草野田香。
题流沟寺古松:烟叶葱茏苍麈尾，霜皮剥落紫龙鳞。欲知松老看尘壁，死却题诗几许人。
感月悲逝者:存亡感月一潸然，月色今宵似往年。何处曾经同望月，樱桃树下后堂前。
代邻叟言怀:人生何事心无定，宿昔如今意不同。宿昔愁身不得老，如今恨作白头翁。
自河南经乱关内阻饥兄弟离散各在一处…符离及下邽弟妹:时难年饥世业空，弟兄羁旅各西东。田园寥落干戈后，骨肉流离道路中。吊影分为千里雁，辞根散作九秋蓬。共看明月应垂泪，一夜乡心五处同。
长安早春旅怀:轩车歌吹喧都邑，中有一人向隅立。夜深明月卷帘愁，日暮青山望乡泣。风吹新绿草芽坼，雨洒轻黄柳条湿。此生知负少年春，不展愁眉欲三十。
寄湘灵:泪眼凌寒冻不流，每经高处即回头。遥知别后西楼上，应凭栏干独自愁。
冬至宿杨梅馆:十一月中长至夜，三千里外远行人。若为独宿杨梅馆，冷枕单床一病身。
临江送夏瞻（瞻年七十馀）:悲君老别我沾巾，七十无家万里身。愁见舟行风又起，白头浪里白头人。
冬夜示敏巢（时在东都宅）:炉火欲销灯欲尽，夜长相对百忧生。他时诸处重相见，莫忘今宵灯下情。
及第后忆旧山:偶献子虚登上第，却吟招隐忆中林。春萝秋桂莫惆怅，纵有浮名不系心。
题李次云窗竹:不用裁为鸣凤管，不须截作钓鱼竿。千花百草凋零后，留向纷纷雪里看。
花下自劝酒:酒盏酌来须满满，花枝看即落纷纷。莫言三十是年少，百岁三分已一分。
题李十一东亭:相思夕上松台立，蛩思蝉声满耳秋。惆怅东亭风月好，主人今夜在鄜州。
重寻杏园:忽忆芳时频酩酊，却寻醉处重裴回。杏花结子春深后，谁解多情又独来。
曲江独行（自此后在翰林时作）:独来独去何人识，厩马朝衣野客心。闲爱无风水边坐，杨花不动树阴阴。
同李十一醉忆元九:花时同醉破春愁，醉折花枝当酒筹。忽忆故人天际去，计程今日到凉州。
同钱员外题绝粮僧巨川:三十年来坐对山，唯将无事化人间。斋时往往闻钟笑，一食何如不食闲。
绝句代书赠钱员外:欲寻秋景闲行去，君病多慵我兴孤。可惜今朝山最好，强能骑马出来无。
禁中九日对菊花酒忆元九:赐酒盈杯谁共持，宫花满把独相思。相思只傍花边立，尽日吟君咏菊诗。
送王十八归山，寄题仙游寺:曾于太白峰前住，数到仙游寺里来。黑水澄时潭底出，白云破处洞门开。林间暖酒烧红叶，石上题诗扫绿苔。惆怅旧游那复到，菊花时节羡君回。
答张籍，因以代书:怜君马瘦衣裘薄，许到江东访鄙夫。今日正闲天又暖，可能扶病暂来无。
曲江早春:曲江柳条渐无力，杏园伯劳初有声。可怜春浅游人少，好傍池边下马行。
见元九悼亡诗，因以此寄:夜泪暗销明月幌，春肠遥断牡丹庭。人间此病治无药，唯有楞伽四卷经。
寒食夜:无月无灯寒食夜，夜深犹立暗花前。忽因时节惊年几，四十如今欠一年。
杏园花落时招钱员外同醉:花园欲去去应迟，正是风吹狼藉时。近西数树犹堪醉，半落春风半在枝。
同钱员外禁中夜直:宫漏三声知半夜，好风凉月满松筠。此时闲坐寂无语，药树影中唯两人。
禁中夜作，书与元九:心绪万端书两纸，欲封重读意迟迟。五声宫漏初鸣夜，一点窗灯欲灭时。
八月十五日夜禁中独直，对月忆元九:银台金阙夕沈沈，独宿相思在翰林。三五夜中新月色，二千里外故人心。渚宫东面烟波冷，浴殿西头钟漏深。犹恐清光不同见，江陵卑湿足秋阴。
寄陈式五兄:年来白发两三茎，忆别君时髭未生。惆怅料君应满鬓，当初是我十年兄。
庾顺之以紫霞绮远赠，以诗答之:千里故人心郑重，一端香绮紫氛氲。开缄日映晚霞色，满幅风生秋水纹。为褥欲裁怜叶破，制裘将翦惜花分。不如缝作合欢被，寤寐相思如对君。
送元八归凤翔:莫道岐州三日程，其如风雪一身行。与君况是经年别，暂到城来又出城。
雨雪放朝，因怀微之:归骑纷纷满九衢，放朝三日为泥涂。不知雨雪江陵府，今日排衙得免无。
咏怀:岁去年来尘土中，眼看变作白头翁。如何办得归山计，两顷村田一亩宫。
闻微之江陵卧病以大通中散碧腴垂云膏寄之因题四韵:已题一帖红消散，又封一合碧云英。凭人寄向江陵去，道路迢迢一月程。未必能治江上瘴，且图遥慰病中情。到时想得君拈得，枕上开看眼暂明。
酬钱员外雪中见寄:松雪无尘小院寒，闭门不似住长安。烦君想我看心坐，报道心空无可看。
重酬钱员外:雪中重寄雪山偈，问答殷勤四句中。本立空名缘破妄，若能无妄亦无空。
独酌忆微之（时对所赠醆）:独酌花前醉忆君，与君春别又逢春。惆怅银杯来处重，不曾盛酒劝闲人。
微之宅残牡丹:残红零落无人赏，雨打风摧花不全。诸处见时犹怅望，况当元九小亭前。
八月十五日夜闻崔大员外翰林独直对酒玩月…偶题是诗:秋月高悬空碧外，仙郎静玩禁闱间。岁中唯有今宵好，海内无如此地闲。皓色分明双阙榜，清光深到九门关。遥闻独醉还惆怅，不见金波照玉山。
酬王十八见寄:秋思太白峰头雪，晴忆仙游洞口云。未报皇恩归未得，惭君为寄北山文。
和钱员外青龙寺上方望旧山:旧峰松雪旧溪云，怅望今朝遥属君。共道使臣非俗吏，南山莫动北山文。
宴周皓大夫光福宅（座上作）:何处风光最可怜，妓堂阶下砌台前。轩车拥路光照地，丝管入门声沸天。绿蕙不香饶桂酒，红樱无色让花钿。野人不敢求他事，唯借泉声伴醉眠。
晚秋夜:碧空溶溶月华静，月里愁人吊孤影。花开残菊傍疏篱，叶下衰桐落寒井。塞鸿飞急觉秋尽，邻鸡鸣迟知夜永。凝情不语空所思，风吹白露衣裳冷。
惜牡丹花二首:惆怅阶前红牡丹，晚来唯有两枝残。明朝风起应吹尽，夜惜衰红把火看。寂寞萎红低向雨，离披破艳散随风。晴明落地犹惆怅，何况飘零泥土中。
答元奉礼同宿见赠:相逢俱叹不闲身，直日常多斋日频。晓鼓一声分散去，明朝风景属何人。
答马侍御见赠:谬入金门侍玉除，烦君问我意何如。蟠木讵堪明主用，笼禽徒与故人疏。苑花似雪同随辇，宫月如眉伴直庐。浅薄求贤思自代，嵇康莫寄绝交书。
夜惜禁中桃花，因怀钱员外:前日归时花正红，今夜宿时枝半空。坐惜残芳君不见，风吹狼藉月明中。
酬和元九东川路诗十二首。骆口驿旧题诗:拙诗在壁无人爱，鸟污苔侵文字残。唯有多情元侍御，绣衣不惜拂尘看。
酬和元九东川路诗十二首。南秦雪:往岁曾为西邑吏，惯从骆口到南秦。三时云冷多飞雪，二月山寒少有春。我思旧事犹惆怅，君作初行定苦辛。仍赖愁猿寒不叫，若闻猿叫更愁人。
酬和元九东川路诗十二首。山枇杷花二首:万重青嶂蜀门口，一树红花山顶头。春尽忆家归未得，低红如解替君愁。叶如裙色碧绡浅，花似芙蓉红粉轻。若使此花兼解语，推囚御史定违程。
酬和元九东川路诗十二首。江楼月:嘉陵江曲曲江池，明月虽同人别离。一宵光景潜相忆，两地阴晴远不知。谁料江边怀我夜，正当池畔望君时。今朝共语方同悔，不解多情先寄诗。
酬和元九东川路诗十二首。亚枝花:山邮花木似平阳，愁杀多情骢马郎。还似升平池畔坐，低头向水自看妆。
酬和元九东川路诗十二首。江上笛:江上何人夜吹笛，声声似忆故园春。此时闻者堪头白，况是多愁少睡人。
酬和元九东川路诗十二首。嘉陵夜有怀二首:露湿墙花春意深，西廊月上半床阴。怜君独卧无言语，唯我知君此夜心。不明不暗胧胧月，不暖不寒慢慢风。独卧空床好天气，平明闲事到心中。
酬和元九东川路诗十二首。夜深行:百牢关外夜行客，三殿角头宵直人。莫道近臣胜远使，其如同是不闲身。
酬和元九东川路诗十二首。望驿台（三月三十日）:靖安宅里当窗柳，望驿台前扑地花。两处春光同日尽，居人思客客思家。
酬和元九东川路诗十二首。江岸梨花:梨花有思缘和叶，一树江头恼杀君。最似孀闺少年妇，白妆素袖碧纱裙。
答谢家最小偏怜女（感元九悼亡诗，因为代答三首）:嫁得梁鸿六七年，耽书爱酒日高眠。雨荒春圃唯生草，雪压朝厨未有烟。身病忧来缘女少，家贫忘却为夫贤。谁知厚俸今无分，枉向秋风吹纸钱。
答山驿梦:入君旅梦来千里，闭我幽魂欲二年。莫忘平生行坐处，后堂阶下竹丛前。
和元九与吕二同宿话旧感赠:见君新赠吕君诗，忆得同年行乐时。争入杏园齐马首，潜过柳曲斗蛾眉。八人云散俱游宦，七度花开尽别离。闻道秋娘犹且在，至今时复问微之。
萧员外寄新蜀茶:蜀茶寄到但惊新，渭水煎来始觉珍。满瓯似乳堪持玩，况是春深酒渴人。
寄上大兄（已后诗在邽林居作）:秋鸿过尽无书信，病戴纱巾强出门。独上荒台东北望，日西愁立到黄昏。
寄内:条桑初绿即为别，柿叶半红犹未归。不如村妇知时节，解为田夫秋捣衣。
病气:自知气发每因情，情在何由气得平。若问病根深与浅，此身应与病齐生。
叹元九:不入城门来五载，同时班列尽官高。何人牢落犹依旧，唯有江陵元士曹。
眼暗:早年勤倦看书苦，晚岁悲伤出泪多。眼损不知都自取，病成方悟欲如何。夜昏乍似灯将灭，朝暗长疑镜未磨。千药万方治不得，唯应闭目学头陀。
得袁相书:谷苗深处一农夫，面黑头斑手把锄。何意使人犹识我，就田来送相公书。
病中作:病来城里诸亲故，厚薄亲疏心总知。唯有蔚章于我分，深于同在翰林时。
感化寺见元九、刘三十二题名处:微之谪去千余里，太白无来十一年。今日见名如见面，尘埃壁上破窗前。
游悟贞寺回山下别张殷衡:世缘未了治不得，孤负青山心共知。愁君又入都门去，即是红尘满眼时。
村居寄张殷衡:金氏村中一病夫，生涯濩落性灵迂。唯看老子五千字，不蹋长安十二衢。药铫夜倾残酒暖，竹床寒取旧毡铺。闻君欲发江东去，能到茅庵访别无。
病中得樊大书:荒村破屋经年卧，寂绝无人问病身。唯有东都樊著作，至今书信尚殷勤。
开元九诗书卷:红笺白纸两三束，半是君诗半是书。经年不展缘身病，今日开看生蠹鱼。
夜坐:庭前尽日立到夜，灯下有时坐彻明。此情不语何人会，时复长吁一两声。
暮立:黄昏独立佛堂前，满地槐花满树蝉。大抵四时心总苦，就中肠断是秋天。
村夜:霜草苍苍虫切切，村南村北行人绝。独出前门望野田，月明荞麦花如雪。
闻虫:暗虫唧唧夜绵绵，况是秋阴欲雨天。犹恐愁人暂得睡，声声移近卧床前。
寒食夜有怀:寒食非长非短夜，春风不热不寒天。可怜时节堪相忆，何况无灯各早眠。
赠内:漠漠暗苔新雨地，微微凉露欲秋天。莫对月明思往事，损君颜色减君年。
得钱舍人书问眼疾:春来眼暗少心情，点尽黄连尚未平。唯得君书胜得药，开缄未读眼先明。
还李十一马:传语李君劳寄马，病来唯著杖扶身。纵拟强骑无出处，却将牵与趁朝人。
九日寄行简:摘得菊花携得酒，绕村骑马思悠悠。下邽田地平如掌，何处登高望梓州。
王昭君二首（时年十七）:满面胡沙满鬓风，眉销残黛脸销红。愁苦辛勤憔悴尽，如今却似画图中。汉使却回凭寄语，黄金何日赎蛾眉。君王若问妾颜色，莫道不如宫里时。
渭村酬李二十见寄:百里音书何太迟，暮秋把得暮春诗。柳条绿日君相忆，梨叶红时我始知。莫叹学官贫冷落，犹胜村客病支离。形容意绪遥看取，不似华阳观里时。
初授赞善大夫早朝，寄李二十助教:病身初谒青宫日，衰貌新垂白发年。寂寞曹司非热地，萧条风雪是寒天。远坊早起常侵鼓，瘦马行迟苦费鞭。一种共君官职冷，不如犹得日高眠。
欲与元八卜邻，先有是赠:平生心迹最相亲，欲隐墙东不为身。明月好同三径夜，绿杨宜作两家春。每因暂出犹思伴，岂得安居不择邻。何独终身数相见，子孙长作隔墙人。
游城南，留元九、李二十晚归:老游春饮莫相违，不独花稀人亦稀。更劝残杯看日影，犹应趁得鼓声归。
广宣上人以应制诗见示因以赠…居安国寺红楼院以诗供奉:道林谈论惠休诗，一到人天便作师。香积筵承紫泥诏，昭阳歌唱碧云词。红楼许住请银钥，翠辇陪行蹋玉墀。惆怅甘泉曾侍从，与君前后不同时。
重到城七绝句。见元九:容貌一日减一日，心情十分无九分。每逢陌路犹嗟叹，何况今朝是见君。
重到城七绝句。高相宅:青苔故里怀恩地，白发新生抱病身。涕泪虽多无哭处，永宁门馆属他人。
重到城七绝句。张十八:谏垣几见迁遗补，宪府频闻转殿监。独有咏诗张太祝，十年不改旧官衔。
重到城七绝句。刘家花:刘家墙上花还发，李十门前草又春。处处伤心心始悟，多情不及少情人。
重到城七绝句。裴五:莫怪相逢无笑语，感今思旧戟门前。张家伯仲偏相似，每见清扬一惘然。
重到城七绝句。仇家酒:年年老去欢情少，处处春来感事深。时到仇家非爱酒，醉时心胜醒时心。
重到城七绝句。恒寂师:旧游分散人零落，如此伤心事几条。会逐禅师坐禅去，一时灭尽定中消。
靖安北街赠李二十:榆荚抛钱柳展眉，两人并马语行迟。还似往年安福寺，共君私试却回时。
重伤小女子:学人言语凭床行，嫩似花房脆似琼。才知恩爱迎三岁，未辨东西过一生。汝异下殇应杀礼，吾非上圣讵忘情。伤心自叹鸠巢拙，长堕春雏养不成。
过颜处士墓:向坟道径没荒榛，满室诗书积暗尘。长夜肯教黄壤晓，悲风不许白杨春。箪瓢颜子生仍促，布被黔娄死更贫。未会悠悠上天意，惜将富寿与何人。
赋得听边鸿:惊风吹起塞鸿群，半拂平沙半入云。为问昭君月下听，何如苏武雪中闻。
见杨弘贞诗赋，因题绝句以自谕:赋句诗章妙入神，未年三十即无身。常嗟薄命形憔悴，若比弘贞是幸人。
病中早春:今朝枕上觉头轻，强起阶前试脚行。膻腻断来无气力，风痰恼得少心情。暖消霜瓦津初合，寒减冰渠冻不成。唯有愁人鬓间雪，不随春尽逐春生。
送人贬信州判官:地僻山深古上饶，土风贫薄道程遥。不唯迁客须恓屑，见说居人也寂寥。溪畔毒沙藏水弩，城头枯树下山魈。若于此郡为卑吏，刺史厅前又折腰。
曲江醉后赠诸亲故:郭东丘墓何年客，江畔风光几日春。只合殷勤逐杯酒，不须疏索向交亲。中天或有长生药，下界应无不死人。除却醉来开口笑，世间何事更关身。
和元八侍御升平新居四绝句。看花屋:忽惊映树新开屋，却似当檐故种花。可惜年年红似火，今春始得属元家。
和元八侍御升平新居四绝句。累土山:堆土渐高山意出，终南移入户庭间。玉峰蓝水应惆怅，恐见新山望旧山。
和元八侍御升平新居四绝句。高亭:亭脊太高君莫拆，东家留取当西山。好看落日斜衔处，一片春岚映半环。
和元八侍御升平新居四绝句。松树:白金换得青松树，君既先栽我不栽。幸有西风易凭仗，夜深偷送好声来。
醉后却寄元九:蒲池村里匆匆别，沣水桥边兀兀回。行到城门残酒醒，万重离恨一时来。
李十一舍人松园饮小酎酒得元八侍御诗叙云在台…酬四韵:爱酒舍人开小酌，能文御史寄新诗。乱松园里醉相忆，古柏厅前忙不知。早夏我当逃暑日，晚衙君是虑囚时。唯应清夜无公事，新草亭中好一期。
重到华阳观旧居:忆昔初年三十二，当时秋思已难堪。若为重入华阳院，病鬓愁心四十三。
答劝酒:莫怪近来都不饮，几回因醉却沾巾。谁料平生狂酒客，如今变作酒悲人。
题王侍御池亭:朱门深锁春池满，岸落蔷薇水浸莎。毕竟林塘谁是主，主人来少客来多。
听水部吴员外新诗，因赠绝句:朱绂仙郎白雪歌，和人虽少爱人多。明朝说与诗人道，水部如今不姓何。
雨夜忆元九:天阴一日便堪愁，何况连宵雨不休。一种雨中君最苦，偏梁阁道向通州。
雨中携元九诗访元八侍御:微之诗卷忆同开，假日多应不入台。好句无人堪共咏，冲泥蹋水就君来。
赠杨秘书巨源:早闻一箭取辽城，相识虽新有故情。清句三朝谁是敌，白须四海半为兄。贫家薙草时时入，瘦马寻花处处行。不用更教诗过好，折君官职是声名。
寄生衣与微之，因题封上:浅色縠衫轻似雾，纺花纱袴薄于云。莫嫌轻薄但知著，犹恐通州热杀君。
白牡丹:白花冷澹无人爱，亦占芳名道牡丹。应似东宫白赞善，被人还唤作朝官。
梦旧:别来老大苦修道，炼得离心成死灰。平生忆念消磨尽，昨夜因何入梦来。
戏题卢秘书新移蔷薇:风动翠条腰袅娜，露垂红萼泪阑干。移他到此须为主，不别花人莫使看。
曲江夜归，闻元八见访:自入台来见面稀，班中遥得揖容辉。早知相忆来相访，悔待江头明月归。
苦热题恒寂师禅室:人人避暑走如狂，独有禅师不出房。可是禅房无热到，但能心静即身凉。
微之到通州日授馆未安见尘壁间有数行字读之…因酬长句:十五年前似梦游，曾将诗句结风流。偶助笑歌嘲阿软，可知传诵到通州。昔教红袖佳人唱，今遣青衫司马愁。惆怅又闻题处所，雨淋江馆破墙头。
病中答招饮者:顾我镜中悲白发，尽君花下醉青春。不缘眼痛兼身病，可是尊前第二人。
初贬官过望秦岭（自此后诗江州路上作）:草草辞家忧后事，迟迟去国问前途。望秦岭上回头立，无限秋风吹白须。
蓝桥驿见元九诗（诗中云：江陵归时逢春雪）:蓝桥春雪君归日，秦岭秋风我去时。每到驿亭先下马，循墙绕柱觅君诗。
韩公堆寄元九:韩公堆北涧西头，冷雨凉风拂面秋。努力南行少惆怅，江州犹似胜通州。
发商州:商州馆里停三日，待得妻孥相逐行。若比李三犹自胜，儿啼妇哭不闻声。
武关南见元九题山石榴花见寄:往来同路不同时，前后相思两不知。行过关门三四里，榴花不见见君诗。
红鹦鹉（商山路逢）:安南远进红鹦鹉，色似桃花语似人。文章辩慧皆如此，笼槛何年出得身。
题四皓庙（一作题商山庙）:卧逃秦乱起安刘，舒卷如云得自由。若有精灵应笑我，不成一事谪江州。
罢药:自学坐禅休服药，从他时复病沉沉。此身不要全强健，强健多生人我心。
白鹭:人生四十未全衰，我为愁多白发垂。何故水边双白鹭，无愁头上亦垂丝。
江上吟元八绝句:大江深处月明时，一夜吟君小律诗。应有水仙潜出听，翻将唱作步虚词。
登郢州白雪楼:白雪楼中一望乡，青山蔟蔟水茫茫。朝来渡口逢京使，说道烟尘近洛阳。
舟夜赠内:三声猿后垂乡泪，一叶舟中载病身。莫凭水窗南北望，月明月暗总愁人。
逢旧:我梳白发添新恨，君扫青蛾减旧容。应被傍人怪惆怅，少年离别老相逢。
臼口阻风十日:洪涛白浪塞江津，处处邅回事事迍。世上方为失途客，江头又作阻风人。鱼虾遇雨腥盈鼻，蚊蚋和烟痒满身。老大光阴能几日，等闲臼口坐经旬。
浦中夜泊:暗上江堤还独立，水风霜气夜棱棱。回看深浦停舟处，芦荻花中一点灯。
卢侍御与崔评事为予于黄鹤楼置宴，宴罢同望:江边黄鹤古时楼，劳置华筵待我游。楚思淼茫云水冷，商声清脆管弦秋。白花浪溅头陀寺，红叶林笼鹦鹉洲。总是平生未行处，醉来堪赏醒堪愁。
舟中读元九诗:把君诗卷灯前读，诗尽灯残天未明。眼痛灭灯犹暗坐，逆风吹浪打船声。
舟行阻风，寄李十一舍人:扁舟厌泊烟波上，轻策闲寻浦屿间。虎蹋青泥稠似印，风吹白浪大于山。且愁江郡何时到，敢望京都几岁还。今日料君朝退后，迎寒新酎暖开颜。
题王处士郊居:半依云渚半依山，爱此令人不欲还。负郭田园九八顷，向阳茅屋两三间。寒松纵老风标在，野鹤虽饥饮啄闲。一卧江村来早晚，著书盈帙鬓毛斑。
岁晚旅望:朝来暮去星霜换，阴惨阳舒气序牵。万物秋霜能坏色，四时冬日最凋年。烟波半露新沙地，鸟雀群飞欲雪天。向晚苍苍南北望，穷阴旅思两无边。
晏坐闲吟:昔为京洛声华客，今作江湖潦倒翁。意气销磨群动里，形骸变化百年中。霜侵残鬓无多黑，酒伴衰颜只暂红。愿学禅门非想定，千愁万念一时空。
题李山人:厨无烟火室无妻，篱落萧条屋舍低。每日将何疗饥渴，井华云粉一刀圭。
读庄子:去国辞家谪异方，中心自怪少忧伤。为寻庄子知归处，认得无何是本乡。
岁暮道情二首:壮日苦曾惊岁月，长年都不惜光阴。为学空门平等法，先齐老少死生心。半故青衫半白头，雪风吹面上江楼。禅功自见无人觉，合是愁时亦不愁。
强酒:若不坐禅销妄想，即须行醉放狂歌。不然秋月春风夜，争那闲思往事何。
独树浦雨夜寄李六郎中:忽忆两家同里巷，何曾一处不追随。闲游预算分朝日，静语多同待漏时。花下放狂冲黑饮，灯前起坐彻明棋。可知风雨孤舟夜，芦苇丛中作此诗。
听崔七妓人筝:花脸云鬟坐玉楼，十三弦里一时愁。凭君向道休弹去，白尽江州司马头。
望江州:江回望见双华表，知是浔阳西郭门。犹去孤舟三四里，水烟沙雨欲黄昏。
初到江州:浔阳欲到思无穷，庾亮楼南湓口东。树木凋疏山雨后，人家低湿水烟中。菰蒋喂马行无力，芦荻编房卧有风。遥见朱轮来出郭，相迎劳动使君公。
醉后题李、马二妓:行摇云髻花钿节，应似霓裳趁管弦。艳动舞裙浑是火，愁凝歌黛欲生烟。有风纵道能回雪，无水何由忽吐莲。疑是两般心未决，雨中神女月中仙。
谪居:面瘦头斑四十四，远谪江州为郡吏。逢时弃置从不才，未老衰羸为何事。火烧寒涧松为烬，霜降春林花委地。遭时荣悴一时间，岂是昭昭上天意。
初到江州寄翰林张、李、杜三学士:早攀霄汉上天衢，晚落风波委世途。雨露施恩无厚薄，蓬蒿随分有荣枯。伤禽侧翅惊弓箭，老妇低颜事舅姑。碧落三仙曾识面，年深记得姓名无。
庾楼晓望:独凭朱槛立凌晨，山色初明水色新。竹雾晓笼衔岭月，蘋风暖送过江春。子城阴处犹残雪，衙鼓声前未有尘。三百年来庾楼上，曾经多少望乡人。
宿西林寺:木落天晴山翠开，爱山骑马入山来。心知不及柴桑令，一宿西林便却回。
江楼宴别:楼中别曲催离酌，灯下红裙间绿袍。缥缈楚风罗绮薄，铮鏦越调管弦高。寒流带月澄如镜，夕吹和霜利似刀。尊酒未空欢未尽，舞腰歌袖莫辞劳。
题山石榴花:一丛千朵压阑干，翦碎红绡却作团。风袅舞腰香不尽，露销妆脸泪新干。蔷薇带刺攀应懒，菡萏生泥玩亦难。争及此花檐户下，任人采弄尽人看。
代春赠:山吐晴岚水放光，辛夷花白柳梢黄。但知莫作江西意，风景何曾异帝乡。
答春:草烟低重水花明，从道风光似帝京。其奈山猿江上叫，故乡无此断肠声。
惜落花，赠崔二十四:漠漠纷纷不奈何，狂风急雨两相和。晚来怅望君知否，枝上稀疏地上多。
移山樱桃:亦知官舍非吾宅，且劚山樱满院栽。上佐近来多五考，少应四度见花开。
北楼送客归上都:凭高眺远一凄凄，却下朱阑即解携。京路人归天直北，江楼客散日平西。长津欲度回渡尾，残酒重倾簇马蹄。不独别君须强饮，穷愁自要醉如泥。
北亭招客:疏散郡丞同野客，幽闲官舍抵山家。春风北户千茎竹，晚日东园一树花。小醆吹醅尝冷酒，深炉敲火炙新茶。能来尽日观棋否，太守知慵放晚衙。
宿西林寺，早赴东林满上人之会因寄崔二十二员外:谪辞魏阙鹓鸾隔，老入庐山麋鹿随。薄暮萧条投寺宿，凌晨清净与僧期。双林我起闻钟后，只日君趋入阁时。鹏鷃高低分皆定，莫劳心力远相思。
早春闻提壶鸟，因题邻家:厌听秋猿催下泪，喜闻春鸟劝提壶。谁家红树先花发，何处青楼有酒酤。进士粗豪寻静尽，拾遗风采近都无。欲期明日东邻醉，变作腾腾一俗夫。
见紫薇花忆微之:一丛暗淡将何比，浅碧笼裙衬紫巾。除却微之见应爱，人间少有别花人。
过郑处士:闻道移居村坞间，竹林多处独开关。故来不是求他事，暂借南亭一望山。
题庐山山下汤泉:一眼汤泉流向东，浸泥浇草暖无功。骊山温水因何事，流入金铺玉甃中。
秋热:西江风候接南威，暑气常多秋气微。犹道江州最凉冷，至今九月著生衣。
题元八溪居:溪岚漠漠树重重，水槛山窗次第逢。晚叶尚开红踯躅，秋芳初结白芙蓉。声来枕上千年鹤，影落杯中五老峰。更愧殷勤留客意，鱼鲜饭细酒香浓。
阶下莲:叶展影翻当砌月，花开香散入帘风。不如种在天池上，犹胜生于野水中。
端居咏怀:贾生俟罪心相似，张翰思归事不如。斜日早知惊鵩鸟，秋风悔不忆鲈鱼。胸襟曾贮匡时策，怀袖犹残谏猎书。从此万缘都摆落，欲携妻子买山居。
夜宿江浦，闻元八改官，因寄此什:君游丹陛已三迁，我泛沧浪欲二年。剑珮晓趋双凤阙，烟波夜宿一渔船。交亲尽在青云上，乡国遥抛白日边。若报生涯应笑杀，结茅栽芋种畬田。
送客之湖南:年年渐见南方物，事事堪伤北客情。山鬼趫跳唯一足，峡猿哀怨过三声。帆开青草湖中去，衣湿黄梅雨里行。别后双鱼难定寄，近来潮不到湓城。
百花亭晚望夜归:百花亭上晚裴回，云影阴晴掩复开。日色悠扬映山尽，雨声萧飒渡江来。鬓毛遇病双如雪，心绪逢秋一似灰。向夜欲归愁未了，满湖明月小船回。
寄李相公、崔侍郎、钱舍人:曾陪鹤驭两三仙，亲侍龙舆四五年。天上欢华春有限，世间漂泊海无边。荣枯事过都成梦，忧喜心忘便是禅。官满更归何处去，香炉峰在宅门前。
厅前桂:天台岭上凌霜树，司马厅前委地丛。一种不生明月里，山中犹校胜尘中。
寻王道士药堂，因有题赠:行行觅路缘松峤，步步寻花到杏坛。白石先生小有洞，黄芽姹女大还丹。常悲东郭千家冢，欲乞西山五色丸。但恐长生须有籍，仙台试为检名看。
秋晚:篱菊花稀砌桐落，树阴离离日色薄。单幕疏帘贫寂寞，凉风冷露秋萧索。光阴流转忽已晚，颜色凋残不如昨。莱妻卧病月明时，不捣寒衣空捣药。
南浦岁暮对酒，送王十五归京:腊后冰生覆湓水，夜来云暗失庐山。风飘细雪落如米，索索萧萧芦苇间。此地二年留我住，今朝一酌送君还。相看渐老无过醉，聚散穷通总是闲。
闻李十一出牧澧州，崔二十二出牧果州，因寄绝句:平生相见即眉开，静念无如李与崔。各是天涯为刺史，缘何不觅九江来。
元和十二年淮寇未平诏停岁仗愤然有感率尔成章:闻停岁仗轸皇情，应为淮西寇未平。不分气从歌里发，无明心向酒中生。愚计忽思飞短檄，狂心便欲请长缨。从来妄动多如此，自笑何曾得事成。
上香炉峰:倚石攀萝歇病身，青筇竹杖白纱巾。他时画出庐山障，便是香炉峰上人。
忆微之:与君何日出屯蒙，鱼恋江湖鸟厌笼。分手各抛沧海畔，折腰俱老绿衫中。三年隔阔音尘断，两地飘零气味同。又被新年劝相忆，柳条黄软欲春风。
寒食江畔:草香沙暖水云晴，风景令人忆帝京。还似往年春气味，不宜今日病心情。闻莺树下沈吟立，信马江头取次行。忽见紫桐花怅望，下邽明日是清明。
三月三日登庾楼寄庾三十二:三日欢游辞曲水，二年愁卧在长沙。每登高处长相忆，何况兹楼属庾家。
闻李六景俭自河东令授唐邓行军司马，以诗贺之:谁能淮上静风波，闻道河东应此科。不独文词供奏记，定将谈笑解兵戈。泥埋剑戟终难久，水借蛟龙可在多。四十著绯军司马，男儿官职未蹉跎。
石榴树（一作石楠树）:可怜颜色好阴凉，叶翦红笺花扑霜。伞盖低垂金翡翠，熏笼乱搭绣衣裳。春芽细炷千灯焰，夏蕊浓焚百和香。见说上林无此树，只教桃柳占年芳。
大林寺桃花:人间四月芳菲尽，山寺桃花始盛开。长恨春归无觅处，不知转入此中来。
咏怀:自从委顺任浮沈，渐觉年多功用深。面上减除忧喜色，胸中消尽是非心。妻儿不问唯耽酒，冠盖皆慵只抱琴。长笑灵均不知命，江蓠丛畔苦悲吟。
箬岘东池:箬岘亭东有小池，早荷新荇绿参差。中宵把火行人发，惊起双栖白鹭鸶。
建昌江:建昌江水县门前，立马教人唤渡船。忽似往年归蔡渡，草风沙雨渭河边。
哭从弟:伤心一尉便终身，叔母年高新妇贫。一片绿衫消不得，腰金拖紫是何人。
香炉峰下新卜山居，草堂初成，偶题东壁:五架三间新草堂，石阶桂柱竹编墙。南檐纳日冬天暖，北户迎风夏月凉。洒砌飞泉才有点，拂窗斜竹不成行。来春更葺东厢屋，纸阁芦帘著孟光。
正月十五日夜东林寺学禅偶怀蓝田杨主簿因呈智禅师:新年三五东林夕，星汉迢迢钟梵迟。花县当君行乐夜，松房是我坐禅时。忽看月满还相忆，始叹春来自不知。不觉定中微念起，明朝更问雁门师。
临水坐:昔为东掖垣中客，今作西方社内人。手把杨枝临水坐，闲思往事似前身。
戏赠李十三判官:垂鞭相送醉醺醺，遥见庐山指似君。想君初觉从军乐，未爱香炉峰上云。
江亭夕望:凭高望远思悠哉，晚上江亭夜未回。日欲没时红浪沸，月初生处白烟开。辞枝雪蕊将春去，满镊霜毛送老来。争敢三年作归计，心知不及贾生才。
酬元员外三月三十日慈恩寺相忆见寄:怅望慈恩三月尽，紫桐花落鸟关关。诚知曲水春相忆，其奈长沙老未还。赤岭猿声催白首，黄茅瘴色换朱颜。谁言南国无霜雪，尽在愁人鬓发间。
谢李六郎中寄新蜀茶:故情周匝向交亲，新茗分张及病身。红纸一封书后信，绿芽十片火前春。汤添勺水煎鱼眼，末下刀圭搅麹尘。不寄他人先寄我，应缘我是别茶人。
酬赠李炼师见招:几年司谏直承明，今日求真礼上清。曾犯龙鳞容不死，欲骑鹤背觅长生。刘纲有妇仙同得，伯道无儿累更轻。若许移家相近住，便驱鸡犬上层城。
登西楼忆行简:每因楼上西南望，始觉人间道路长。碍日暮山青蔟蔟，漫天秋水白茫茫。风波不见三年面，书信难传万里肠。早晚东归来下峡，稳乘船舫过瞿唐。
读僧灵彻诗:东林寺里西廊下，石片镌题数首诗。言句怪来还校别，看名知是老汤师。
听李士良琵琶（人各赋二十八字）:声似胡儿弹舌语，愁如塞月恨边云。闲人暂听犹眉敛，可使和蕃公主闻。
昭君怨:明妃风貌最娉婷，合在椒房应四星。只得当年备宫掖，何曾专夜奉帏屏。见疏从道迷图画，知屈那教配虏庭。自是君恩薄如纸，不须一向恨丹青。
闲吟:自从苦学空门法，销尽平生种种心。唯有诗魔降未得，每逢风月一闲吟。
戏问山石榴:小树山榴近砌栽，半含红萼带花来。争知司马夫人妒，移到庭前便不开。
编集拙诗成一十五卷因题卷末戏赠元九、李二十:一篇长恨有风情，十首秦吟近正声。每被老元偷格律，苦教短李伏歌行。世间富贵应无分，身后文章合有名。莫怪气粗言语大，新排十五卷诗成。
湖上闲望:藤花浪拂紫茸条，菰叶风翻绿剪刀。闲弄水芳生楚思，时时合眼咏离骚。
元九以绿丝布白轻褣见寄制成衣服以诗报知:绿丝文布素轻褣，珍重京华手自封。贫友远劳君寄附，病妻亲为我裁缝。袴花白似秋去薄，衫色青于春草浓。欲著却休知不称，折腰无复旧形容。
九江春望:淼茫积水非吾土，飘泊浮萍自我身。身外信缘为活计，眼前随事觅交亲。炉烟岂异终南色，湓草宁殊渭北春。此地何妨便终老，譬如元是九江人。
自题:功名宿昔人多许，宠辱斯须自不知。一旦失恩先左降，三年随例未量移。马头觅角生何日，石火敲光住几时。前事是身俱若此，空门不去欲何之。
寻郭道士不遇:郡中乞假来相访，洞里朝元去不逢。看院只留双白鹤，入门惟见一青松。药炉有火丹应伏，云碓无人水自舂。欲问参同契中事，更期何日得从容。
浔阳春三首（元和十二年作）。春生:春生何处暗周游，海角天涯遍始休。先遣和风报消息，续教啼鸟说来由。展张草色长河畔，点缀花房小树头。若到故园应觅我，为传沦落在江州。
浔阳春三首。春来:春来触地故乡情，忽见风光忆两京。金谷踏花香骑入，曲江碾草钿车行。谁家绿酒欢连夜，何处红楼睡失明。独有不眠不醉客，经春冷坐古湓城。
浔阳春三首。春去:一从泽畔为迁客，两度江头送暮春。白发更添今日鬓，青衫不改去年身。百川未有回流水，一老终无却少人。四十六时三月尽，送春争得不殷勤。
梦微之（十二年八月二十日夜）:晨起临风一惆怅，通川湓水断相闻。不知忆我因何事，昨夜三回梦见君。
得行简书，闻欲下峡，先以诗寄:朝来又得东川信，欲取春初发梓州。书报九江闻暂喜，路经三峡想还愁。潇湘瘴雾加餐饭，滟滪惊波稳泊舟。欲寄两行迎尔泪，长江不肯向西流。
南湖早春:风回云断雨初晴，返照湖边暖复明。乱点碎红山杏发，平铺新绿水蘋生。翅低白雁飞仍重，舌涩黄鹂语未成。不道江南春不好，年年衰病减心情。
元十八从事南海欲出庐山临别旧居有恋泉声之什…伸别情:贤侯辟士礼从容，莫恋泉声问所从。雨露初承黄纸诏，烟霞欲别紫霄峰。伤弓未息新惊鸟，得水难留久卧龙。我正退藏君变化，一杯可易得相逢。
题韦家泉池:泉落青山出白云，萦村绕郭几家分。自从引作池中水，深浅方圆一任君。
遣怀:羲和走驭趁年光，不许人间日月长。遂使四时都似电，争教两鬓不成霜。荣销枯去无非命，壮尽衰来亦是常。已共身心要约定，穷通生死不惊忙。
点额鱼:龙门点额意何如，红尾青鬐却返初。见说在天行雨苦，为龙未必胜为鱼。
闻龟儿咏诗:怜渠已解咏诗章，摇膝支颐学二郎。莫学二郎吟太苦，才年四十鬓如霜。
对酒:未济卦中休卜命，参同契里莫劳心。无如饮此销愁物，一饷愁消直万金。
东墙夜合树去秋为风雨所摧，今年花时，怅然有感:碧荑红缕今何在，风雨飘将去不回。惆怅去年墙下地，今春唯有荠花开。
病起:病不出门无限时，今朝强出与谁期。经年不上江楼醉，劳动春风飏酒旗。
梦亡友刘太白同游彰敬寺:三千里外卧江州，十五年前哭老刘。昨夜梦中彰敬寺，死生魂魄暂同游。
与果上人殁时题此诀别，兼简二林僧社:本结菩提香火社，为嫌烦恼电泡身。不须惆怅从师去，先请西方作主人。
刘十九同宿（时淮寇初破）:红旗破贼非吾事，黄纸除书无我名。唯共嵩阳刘处士，围棋赌酒到天明。
闲意:不争荣耀任沉沦，日与时疏共道亲。北省朋僚音信断，东林长老往还频。病停夜食闲如社，慵拥朝裘暖似春。渐老渐谙闲气味，终身不拟作忙人。
衰病:老辞游冶寻花伴，病别荒狂旧酒徒。更恐五年三岁后，些些谭笑亦应无。
题诗屏风绝句:相忆采君诗作障，自书自勘不辞劳。障成定被人争写，从此南中纸价高。
答微之:君写我诗盈寺壁，我题君句满屏风。与君相遇知何处，两叶浮萍大海中。
山枇杷:深山老去惜年华，况对东溪野枇杷。火树风来翻绛焰，琼枝日出晒红纱。回看桃李都无色，映得芙蓉不是花。争奈结根深石底，无因移得到人家。
闻李尚书拜相，因以长句寄贺微之:怜君不久在通川，知已新提造化权。夔契定求才济世，张雷应辨气冲天。那知沦落天涯日，正是陶钧海内年。肯向泥中抛折剑，不收重铸作龙泉。
岁暮:穷阴急景坐相催，壮齿韶颜去不回。旧病重因年老发，新愁多是夜长来。膏明自爇缘多事，雁默先烹为不才。祸福细寻无会处，不如且进手中杯。
雨中赴刘十九二林之期及到寺刘已先去因以四韵寄之:云中台殿泥中路，既阻同游懒却还。将谓独愁犹对雨，不知多兴已寻山。才应行到千峰里，只校来迟半日间。最惜杜鹃花烂漫，春风吹尽不同攀。
蔷薇正开春酒初熟因招刘十九张大夫崔二十四同饮:瓮头竹叶经春熟，阶底蔷薇入夏开。似火浅深红压架，如饧气味绿粘台。试将诗句相招去，倘有风情或可来。明日早花应更好，心期同醉卯时杯。
戏答诸少年:顾我长年头似雪，饶君壮岁气如云。朱颜今日虽欺我，白发他时不放君。
风雨晚泊:苦竹林边芦苇丛，停舟一望思无穷。青苔扑地连春雨，白浪掀天尽日风。忽忽百年行欲半，茫茫万事坐成空。此生飘荡何时定，一缕鸿毛天地中。
题崔使君新楼:忧人何处可销忧，碧瓮红栏湓水头。从此浔阳风月夜，崔公楼替庾公楼。
赠昙禅师（梦中作）:五年不入慈恩寺，今日寻师始一来。欲知火宅焚烧苦，方寸如今化作灰。
寄微之:帝城行乐日纷纷，天畔穷愁我与君。秦女笑歌春不见，巴猿啼哭夜常闻。何处琵琶弦似语，谁家呙堕髻如云。人生多少欢娱事，那独千分无一分。
醉吟二首:空王百法学未得，姹女丹砂烧即飞。事事无成身老也，醉乡不去欲何归。两鬓千茎新似雪，十分一醆欲如泥。酒狂又引诗魔发，日午悲吟到日西。
答元八郎中、杨十二博士:身觉浮云无所著，心同止水有何情。但知潇洒疏朝市，不要崎岖隐姓名。尽日观鱼临涧坐，有时随鹿上山行。谁能抛得人间事，来共腾腾过此生。
湖亭与行简宿:浔阳少有风情客，招宿湖亭尽却回。水槛虚凉风月好，夜深谁共阿怜来。
八月十五日夜湓亭望月:昔年八月十五夜，曲江池畔杏园边。今年八月十五夜，湓浦沙头水馆前。西北望乡何处是，东南见月几回圆。临风一叹无人会，今夜清光似往年。
赠江客:江柳影寒新雨地，塞鸿声急欲霜天。愁君独向沙头宿，水绕芦花月满船。
问韦山人山甫:身名身事两蹉跎，试就先生问若何。从此神仙学得否，白须虽有未为多。
送萧炼师步虚词十首，卷后以二绝继之:欲上瀛州临别时，赠君十首步虚词。天仙若爱应相问，可道江州司马诗。花纸瑶缄松墨字，把将天上共谁开。试呈王母如堪唱，发遣双成更取来。
赠李兵马使:身得贰师余气概，家藏都尉旧诗章。江南别有楼船将，燕颔虬须不姓杨。
庐山草堂夜雨独宿寄牛二、李七、庾三十二员外:丹霄携手三君子，白发垂头一病翁。兰省花时锦帐下，庐山雨夜草庵中。终身胶漆心应在，半路云泥迹不同。唯有无生三昧观，荣枯一照两成空。
闻杨十二新拜省郎，遥以诗贺:文昌新入有光辉，紫界宫墙白粉闱。晓日鸡人传漏箭，春风侍女护朝衣。雪飘歌句高难和，鹤拂烟霄老惯飞。官职声名俱入手，近来诗客似君稀。
三月三日怀微之:良时光景长虚掷，壮岁风情已暗销。忽忆同为校书日，每年同醉是今朝。
赠韦八:辞君岁久见君初，白发惊嗟两有馀。容鬓别来今至此，心情料取合何如。曾同曲水花亭醉，亦共华阳竹院居。岂料天南相见夜，哀猿瘴雾宿匡庐。
春听琵琶，兼简长孙司户:四弦不似琵琶声，乱写真珠细撼铃。指底商风悲飒飒，舌头胡语苦醒醒。如言都尉思京国，似诉明妃厌虏庭。迁客共君想劝谏，春肠易断不须听。
送韦侍御量移金州司马（时予官独未出）:春欢雨露同沾泽，冬叹风霜独满衣。留滞多时如我少，迁移好处似君稀。卧龙云到须先起，蛰燕雷惊尚未飞。莫恨东西沟水别，沧溟长短拟同归。
自到浔阳生三女子，因诠真理，用遣妄怀:宦途本自安身拙，世累由来向老多。远谪四年徒已矣，晚生三女拟如何。预愁嫁娶真成患，细念因缘尽是魔。赖学空王治苦法，须抛烦恼入头陀。
江西裴常侍以优礼见待又蒙赠诗辄叙鄙诚用伸感谢:一从簪笏事金貂，每借温颜放折腰。长觉身轻离泥滓，忽惊手重捧琼瑶。马因回顾虽增价，桐遇知音已半焦。他日秉钧如见念，壮心直气未全销。
除忠州，寄谢崔相公:提拔出泥知力竭，吹嘘生翅见情深。剑锋缺折难冲斗，桐尾烧焦岂望琴。感旧两行年老泪，酬恩一寸岁寒心。忠州好恶何须问，鸟得辞笼不择林。
初除官蒙裴常侍赠鹘衔瑞草绯袍鱼袋因谢惠贶兼抒离情:新授铜符未著绯，因君装束始光辉。惠深范叔绨袍赠，荣过苏秦佩印归。鱼缀白金随步跃，鹘衔红绶绕身飞。明朝恋别朱门泪，不敢多垂恐污衣。
洪州逢熊孺登:靖安院里辛夷下，醉笑狂吟气最粗。莫问别来多少苦，低头看取白髭须。
初著刺史绯，答友人见赠:故人安慰善为辞，五十专城道未迟。徒使花袍红似火，其如蓬鬓白成丝。且贪薄俸君应惜，不称衰容我自知。银印可怜将底用，只堪归舍吓妻儿。
又答贺客:银章暂假为专城，贺客来多懒起迎。似挂绯衫衣架上，朽株枯竹有何荣。
钟陵饯送:翠幕红筵高在云，歌钟一曲万家闻。路人指点滕王阁，看送忠州白使君。
戏赠户部李巡官:好去民曹李判官，少贪公事且谋欢。男儿未死争能料，莫作忠州刺史看。
行次夏口，先寄李大夫:连山断处大江流，红旆逶迤镇上游。幕下翱翔秦御史，军前奔走汉诸侯。曾陪剑履升鸾殿，欲谒旌幢入鹤楼。假著绯袍君莫笑，恩深始得向忠州。
重赠李大夫:早接清班登玉陛，同承别诏直金銮。凤巢阁上容身稳，鹤锁笼中展翅难。流落多年应是命，量移远郡未成官。惭君独不欺憔悴，犹作银台旧眼看。
对镜吟:闲看明镜坐清晨，多病姿容半老身。谁论情性乖时事，自想形骸非贵人。三殿失恩宜放弃，九宫推命合漂沦。如今所得须甘分，腰佩银龟朱两轮。
题岳阳楼:岳阳城下水漫漫，独上危楼倚曲栏。春岸绿时连梦泽，夕波红处近长安。猿攀树立啼何苦，雁点湖飞渡亦难。此地唯堪画图障，华堂张与贵人看。
入峡次巴东:不知远郡何时到，犹喜全家此去同。万里王程三峡外，百年生计一舟中。巫山暮足沾花雨，陇水春多逆浪风。两片红旌数声鼓，使君艛艓上巴东。
题峡中石上:巫女庙花红似粉，昭君村柳翠于眉。诚知老去风情少，见此争无一句诗。
初到忠州赠李六（一作李大夫）:好在天涯李使君，江头相见日黄昏。吏人生梗都如鹿，市井疏芜只抵村。一只兰船当驿路，百层石磴上州门。更无平地堪行处，虚受朱轮五马恩。
赠康叟:八十秦翁老不归，南宾太守乞寒衣。再三怜汝非他意，天宝遗民见渐稀。
京使回，累得南省诸公书因以长句诗寄谢萧五刘二…员外:雪压泥埋未死身，每劳存问愧交亲。浮萍飘泊三千里，列宿参差十五人。禁月落时君待漏，畬烟深处我行春。瘴乡得老犹为幸，岂敢伤嗟白发新。
听竹枝赠李侍御:巴童巫女竹枝歌，懊恼何人怨咽多。暂听遣君犹怅望，长闻教我复如何。
寄胡饼与杨万州:胡麻饼样学京都，面脆油香新出炉。寄与饥馋杨大使，尝看得似辅兴无。
画木莲花图寄元郎中:花房腻似红莲朵，艳色鲜如紫牡丹。唯有诗人能解爱，丹青写出与君看。
九日题涂溪:蕃草席铺枫叶岸，竹枝歌送菊花杯。明年尚作南宾守，或可重阳更一来。
即事寄微之:畬田涩米不耕锄，旱地荒园少菜蔬。想念土风今若此，料看生计合何如。衣缝纰颣黄丝绢，饭下腥咸白小鱼。饱暖饥寒何足道，此身长短是空虚。
重寄荔枝与杨使君，时闻杨使君欲种植故有落句之戏:摘来正带凌晨露，寄去须凭下水船。映我绯衫浑不见，对公银印最相鲜。香连翠叶真堪画，红透青笼实可怜。闻道万州方欲种，愁君得吃是何年。
和万州杨使君四绝句。竞渡:竞渡相传为汨罗，不能止遏意无他。自经放逐来憔悴，能校灵均死几多。
和万州杨使君四绝句。江边草:闻君泽畔伤春草，忆在天门街里时。漠漠凄凄愁满眼，就中惆怅是江蓠。
和万州杨使君四绝句。嘉庆李:东都绿李万州栽，君手封题我手开。把得欲尝先怅望，与渠同别故乡来。
和万州杨使君四绝句。白槿花:秋蕣晚英无艳色，何因栽种在人家。使君自别罗敷面，争解回头爱白花。
和行简望郡南山:反照前山云树明，从君苦道似华清。试听肠断巴猿叫，早晚骊山有此声。
种荔枝:红颗珍珠诚可爱，白须太守亦何痴。十年结子知谁在，自向庭中种荔枝。
送萧处士游黔南:能文好饮老萧郎，身似浮云鬓似霜。生计抛来诗是业，家园忘却酒为乡。江从巴峡初成字，猿过巫阳始断肠。不醉黔中争去得，磨围山月正苍苍。
东楼醉:天涯深峡无人地，岁暮穷阴欲夜天。不向东楼时一醉，如何拟过二三年。
寄微之（时微之为虢州司马）:高天默默物茫茫，各有来由致损伤。鹦为能言长剪翅，龟缘难死久支床。莫嫌冷落抛闲地，犹胜炎蒸卧瘴乡。外物竟关身底事，谩排门戟系腰章。
东楼招客夜饮:莫辞数数醉东楼，除醉无因破得愁。唯有绿樽红烛下，暂时不似在忠州。
醉后戏题:自知清冷似冬凌，每被人呼作律僧。今夜酒醺罗绮暖，被君融尽玉壶冰。
冬至夜:老去襟怀常濩落，病来须鬓转苍浪。心灰不及炉中火，鬓雪多于砌下霜。三峡南宾城最远，一年冬至夜偏长。今宵始觉房栊冷，坐索寒衣托孟光。
寄题杨万州四望楼:江上新楼名四望，东西南北水茫茫。无由得与君携手，同凭栏干一望乡。
答杨使君登楼见忆:忠万楼中南北望，南州烟水北州云。两州何事偏相忆，各是笼禽作使君。
春至:若为南国春还至，争向东楼日又长。白片落梅浮涧水，黄梢新柳出城墙。闲拈蕉叶题诗咏，闷取藤枝引酒尝。乐事渐无身渐老，从今始拟负风光。
春江:炎凉昏晓苦推迁，不觉忠州已二年。闭阁只听朝暮鼓，上楼空望往来船。莺声诱引来花下，草色句留坐水边。唯有春江看未厌，萦砂绕石渌潺湲。
题东楼前李使君所种樱桃花:身入青云无见日，手栽红树又逢春。唯留花向楼前著，故故抛愁与后人。
送高侍御使回，因寄杨八:明月峡边逢制使，黄茅岸上是忠州。到城莫说忠州恶，无益虚教杨八愁。
奉酬李相公见示绝句（时初闻国丧）:碧油幢下捧新诗，荣贱虽殊共一悲。涕泪满襟君莫怪，甘泉侍从最多时。
喜山石榴花开（去年自庐山移来）:忠州州里今日花，庐山山头去时树。已怜根损斩新栽，还喜花开依旧数。赤玉何人少琴轸，红缬谁家合罗袴。但知烂熳恣情开，莫怕南宾桃李妒。
戏赠萧处士、清禅师:三杯嵬峨忘机客，百衲头陀任运僧。又有放慵巴郡守，不营一事共腾腾。
钱虢州以三堂绝句见寄，因以本韵和之:同事空王岁月深，相思远寄定中吟。遥知清净中和化，只用金刚三昧心。
三月三日:暮春风景初三日，流世光阴半百年。欲作闲游无好伴，半江惆怅却回船。
寒食夜:四十九年身老日，一百五夜月明天。抱膝思量何事在，痴男騃女唤秋千。
代州民问:龙昌寺底开山路，巴子台前种柳林。官职家乡都忘却，谁人会得使君心。
答州民:宦情斗擞随尘去，乡思销磨逐日无。唯拟腾腾作闲事，遮渠不道使君愚。
荔枝楼对酒:荔枝新熟鸡冠色，烧酒初开琥珀香。欲摘一枝倾一醆，西楼无客共谁尝。
房家夜宴喜雪，戏赠主人:风头向夜利如刀，赖此温炉软锦袍。桑落气薰珠翠暖，柘枝声引管弦高。酒钩送醆推莲子，烛泪粘盘垒蒲萄。不醉遣侬争散得，门前雪片似鹅毛。
醉后赠人:香球趁拍回环匼，花醆抛巡取次飞。自入春来未同醉，那能夜去独先归。
初除尚书郎，脱刺史绯:亲宾相贺问何如，服色恩光尽反初。头白喜抛黄草峡，眼明惊拆紫泥书。便留朱绂还铃阁，却著青袍侍玉除。无奈娇痴三岁女，绕腰啼哭觅金鱼。
别种东坡花树两绝:三年留滞在江城，草树禽鱼尽有情。何处殷勤重回首，东坡桃李种新成。花林好住莫憔悴，春至但知依旧春。楼上明年新太守，不妨还是爱花人。
别桥上竹:穿桥迸竹不依行，恐碍行人被损伤。我去自惭遗爱少，不教君得似甘棠。
棣华驿见杨八题梦兄弟诗:遥闻旅宿梦兄弟，应为邮亭名棣华。名作棣华来早晚，自题诗后属杨家。
商山路驿桐树，昔与微之前后题名处:与君前后多迁谪，五度经过此路隅。笑问中庭老桐树，这回归去免来无。
残春曲（禁中口号）:禁苑残莺三四声，景迟风慢暮春情。日西无事墙阴下，闲蹋宫花独自行。
长安春:青门柳枝软无力，东风吹作黄金色。街东酒薄醉易醒，满眼春愁销不得。
长乐坡送人，赋得愁字:行人南北分征路，流水东西接御沟。终日坡前恨离别，谩名长乐是长愁。
期不至:红烛清樽久延伫，出门入门天欲曙。星稀月落竟不来，烟柳胧胧鹊飞去。
长洲苑:春入长洲草又生，鹧鸪飞起少人行。年深不辨娃宫处，夜夜苏台空月明。
忆江柳:曾栽杨柳江南岸，一别江南两度春。遥忆青青江岸上，不知攀折是何人。
三年别:悠悠一别已三年，相望相思明月天。肠断青天望明月，别来三十六回圆。
伤春词:深浅檐花千万枝，碧纱窗外啭黄鹂。残妆含泪下帘坐，尽日伤春春不知。
后宫词:泪湿罗巾梦不成，夜深前殿按歌声。红颜未老恩先断，斜倚薰笼坐到明。
吴七郎中山人，待制班中，偶赠绝句:金马东门只日开，汉庭待诏重仙才。第三松树非华表，那得辽东鹤下来。
和张十八秘书谢裴相公寄马:齿齐膘足毛头腻，秘阁张郎叱拨驹。洗了颔花翻假锦，走时蹄汗蹋真珠。青衫乍见曾惊否，红粟难赊得饱无。丞相寄来应有意，遣君骑去上云衢。
答山侣:颔下髭须半是丝，光阴向后几多时。非无解挂簪缨意，未有支持伏腊资。冒热冲寒徒自取，随行逐队欲何为。更惭山侣频传语，五十归来道未迟。
早朝思退居:霜严月苦欲明天，忽忆闲居思浩然。自问寒灯夜半起，何如暖被日高眠。唯惭老病披朝服，莫虑饥寒计俸钱。随有随无且归去，拟求丰足是何年。
曲江亭晚望:曲江岸北凭栏干，水面阴生日脚残。尘路行多绿袍故，风亭立久白须寒。诗成暗著闲心记，山好遥偷病眼看。不被马前提省印，何人信道是郎官。
初除主客郎中知制诰与王十一李七元九…同宿话旧感怀:闲宵静话喜还悲，聚散穷通不自知。已分云泥行异路，忽惊鸡鹤宿同枝。紫垣曹署荣华地，白发郎官老丑时。莫怪不如君气味，此中来校十年迟。
西省对花忆忠州东坡新花树，因寄题东楼:每看阙下丹青树，不忘天边锦绣林。西掖垣中今日眼，南宾楼上去年心。花含春意无分别，物感人情有浅深。最忆东坡红烂熳，野桃山杏水林檎。
寄题忠州小楼桃花:再游巫峡知何日，总是秦人说向谁。长忆小楼风月夜，红栏干上两三枝。
春忆二林寺旧游，因寄朗、满、晦三上人:一别东林三度春，每春常似忆情亲。头陀会里为逋客，供奉班中作老臣。清净久辞香火伴，尘劳难索幻泡身。最惭僧社题桥处，十八人名空一人。
朝回和元少尹绝句:朝客朝回回望好，尽纡朱紫佩金银。此时独与君为伴，马上青袍唯两人。
重和元少尹:凤阁舍人京亚尹，白头俱未著绯衫。南宫起请无消息，朝散何时得入衔。
醉后:酒后高歌且放狂，门前闲事莫思量。犹嫌小户长先醒，不得多时住醉乡。
晚春重到集贤院:官曹清切非人境，风月鲜明是洞天。满砌荆花铺紫毯，隔墙榆荚撒青钱。前时谪去三千里，此地辞来十四年。虚薄至今惭旧职，院名抬举号为贤。
紫薇花:丝纶阁下文书静，钟鼓楼中刻漏长。独坐黄昏谁是伴，紫薇花对紫微郎。
后宫词:雨露由来一点恩，争能遍布及千门。三千宫女胭脂面，几个春来无泪痕。
卜居:游宦京都二十春，贫中无处可安贫。长羡蜗牛犹有舍，不如硕鼠解藏身。且求容立锥头地，免似漂流木偶人。但道吾庐心便足，敢辞湫隘与嚣尘。
题新居寄元八:青龙冈北近西边，移入新居便泰然。冷巷闭门无客到，暖檐移榻向阳眠。阶庭宽窄才容足，墙壁高低粗及肩。莫羡升平元八宅，自思买用几多钱。
登龙尾道南望，忆庐山旧隐:龙尾道边来一望，香炉峰下去无因。青山举眼三千里，白发平头五十人。自笑形骸纡组绶，将何言语掌丝纶。君恩壮健犹难报，况被年年老逼身。
冯阁老处见与严郎中酬和诗，因戏赠绝句:乍来天上宜清净，不用回头望故山。纵有旧游君莫忆，尘心起即堕人间。
见于给事暇日上直寄南省诸郎官诗，因以戏赠:倚作天仙弄地仙，夸张一日抵千年。黄麻敕胜长生箓，白纻词嫌内景篇。云彩误居青琐地，风流合在紫微天。东曹渐去西垣近，鹤驾无妨更著鞭。
初加朝散大夫又转上柱国:紫微今日烟霄地，赤岭前年泥土身。得水鱼还动鳞鬣，乘轩鹤亦长精神。且惭身忝官阶贵，未敢家嫌活计贫。柱国勋成私自问，有何功德及生人。
立秋日登乐游园:独行独语曲江头，回马迟迟上乐游。萧飒凉风与衰鬓，谁教计会一时秋。
新秋早起，有怀元少尹:秋来转觉此身衰，晨起临阶盥漱时。漆匣镜明头尽白，铜瓶水冷齿先知。光阴纵惜留难住，官职虽荣得已迟。老去相逢无别计，强开笑口展愁眉。
夜筝:紫袖红弦明月中，自弹自感暗低容。弦凝指咽声停处，别有深情一万重。
妻初授邑号告身:弘农旧县授新封，钿轴金泥诰一通。我转官阶常自愧，君加邑号有何功。花笺印了排窠湿，锦褾装来耀手红。倚得身名便慵堕，日高犹睡绿窗中。
旧房:远壁秋声虫络丝，入檐新影月低眉。床帷半故帘旌断，仍是初寒欲夜时。
慈恩寺有感（时杓直初逝，居敬方病）:自问有何惆怅事，寺门临入却迟回。李家哭泣元家病，柿叶红时独自来。
酬严十八郎中见示:口厌含香握厌兰，紫微青琐举头看。忽惊鬓后苍浪发，未得心中本分官。夜酌满容花色暖，秋吟切骨玉声寒。承明长短君应入，莫忆家江七里滩。
中书寓直（一作中书直堂）:缭绕宫墙围禁林，半开阊阖晓沈沈。天晴更觉南山近，月出方知西掖深。病对词头惭彩笔，老看镜面愧华簪。自嫌野物将何用，土木形骸麋鹿心。
自问:黑花满眼丝满头，早衰因病病因愁。宦途气味已谙尽，五十不休何日休。
喜敏中及第，偶示所怀:自知群从为儒少，岂料词场中第频。桂折一枝先许我，杨穿三叶尽惊人。转于文墨须留意，贵向烟霄早致身。莫学尔兄年五十，蹉跎始得掌丝纶。
和韩侍郎题杨舍人林池见寄:渠水暗流春冻解，风吹日炙不成凝。凤池冷暖君谙在，二月因何更有冰。
予与故刑部李侍郎早结道友以药术为事…旧游因贻同志:从哭李来伤道气，自亡元后减诗情。金丹同学都无益，水竹邻居竟不成。月夜若为游曲水，花时那忍到升平。如年七十身犹在，但恐伤心无处行。
送冯舍人阁老往襄阳:紫微阁底送君回，第二厅帘下不开。莫恋汉南风景好，岘山花尽早归来。
酬韩侍郎、张博士雨后游曲江见寄:小园新种红樱树，闲绕花行便当游。何必更随鞍马队，冲泥蹋雨曲江头。
惜小园花:晓来红萼凋零尽，但见空枝四五株。前日狂风昨夜雨，残芳更合得存无。
萧相公宅遇自远禅师，有感而赠:宦途堪笑不胜悲，昨日荣华今日衰。转似秋蓬无定处，长于春梦几多时。半头白发惭萧相，满面红尘问远师。应是世间缘未尽，欲抛官去尚迟疑。
喜张十八博士除水部员外郎:老何殁后吟声绝，虽有郎官不爱诗。无复篇章传道路，空留风月在曹司。长嗟博士官犹屈，亦恐骚人道渐衰。今日闻君除水部，喜于身得省郎时。
曲江忆李十一:李君殁后共谁游，柳岸荷亭两度秋。独绕曲江行一匝，依前还立水边愁。
江亭玩春:江亭乘晓阅众芳，春妍景丽草树光。日消石桂绿岚气，风坠木兰红露浆。水蒲渐展书带叶，山榴半含琴轸房。何物春风吹不变，愁人依旧鬓苍苍。
青门柳:青青一树伤心色，曾入几人离恨中。为近都门多送别，长条折尽减春风。
梨园弟子:白头垂泪话梨园，五十年前雨露恩。莫问华清今日事，满山红叶锁宫门。
暮江吟:一道残阳铺水中，半江瑟瑟半江红。可怜九月初三夜，露似真珠月似弓。
思妇眉:春风摇荡自东来，折尽樱桃绽尽梅。惟余思妇愁眉结，无限春风吹不开。
空闺怨:寒月沈沈洞房静，真珠帘外梧桐影。秋霜欲下手先知，灯底裁缝剪刀冷。
秋房夜:云露青天月漏光，中庭立久却归房。水窗席冷未能卧，挑尽残灯秋夜长。
采莲曲:菱叶萦波荷飐风，荷花深处小船通。逢郎欲语低头笑，碧玉搔头落水中。
邻女:娉婷十五胜天仙，白日姮娥旱地莲。何处闲教鹦鹉语，碧纱窗下绣床前。
闺妇:斜凭绣床愁不动，红绡带缓绿鬟低。辽阳春尽无消息，夜合花前日又西。
移牡丹栽:金钱买得牡丹栽，何处辞丛别主来。红芳堪惜还堪恨，百处移将百处开。
听夜筝有感:江州去日听筝夜，白发新生不愿闻。如今格是头成雪，弹到天明亦任君。
琵琶:弦清拨剌语铮铮，背却残灯就月明。赖是心无惆怅事，不然争奈子弦声。
和殷协律琴思:秋水莲冠春草裙，依稀风调似文君。烦君玉指分明语，知是琴心佯不闻。
听弹湘妃怨:玉轸朱弦瑟瑟徽，吴娃徵调奏湘妃。分明曲里愁云雨，似道萧萧郎不归。
初罢中书舍人:自惭拙宦叨清贵，还有痴心怕素餐。或望君臣相献替，可图妻子免饥寒。性疏岂合承恩久，命薄元知济事难。分寸宠光酬未得，不休更拟觅何官。
赴杭州重宿棣华驿，见杨八旧诗，感题一绝:往恨今愁应不殊，题诗梁下又踟蹰。羡君犹梦见兄弟，我到天明睡亦无。
寓言题僧:劫风火起烧荒宅，苦海波生荡破船。力小无因救焚溺，清凉山下且安禅。
内乡村路作:日下风高野路凉，缓驱疲马暗思乡。渭村秋物应如此，枣赤梨红稻穗黄。
舟中晚起:日高犹掩水窗眠，枕簟清凉八月天。泊处或依沽酒店，宿时多伴钓鱼船。退身江海应无用，忧国朝廷自有贤。且向钱唐湖上去，冷吟闲醉二三年。
东院:松下轩廊竹下房，暖檐晴日满绳床。净名居士经三卷，荣启先生琴一张。老去齿衰嫌橘醋，病来肺渴觉茶香。有时闲酌无人伴，独自腾腾入醉乡。
虚白堂:虚白堂前衙退后，更无一事到中心。移床就日檐间卧，卧咏闲诗侧枕琴。
闲夜咏怀，因招周协律，刘、薛二秀才:世名检束为朝士，心性疏慵是野夫。高置寒灯如客店，深藏夜火似僧炉。香浓酒熟能尝否，冷淡诗成肯和无。若厌雅吟须俗饮，妓筵勉力为君铺。
病中对病鹤:同病病夫怜病鹤，精神不损翅翎伤。未堪再举摩霄汉，只合相随觅稻粱。但作悲吟和嘹唳，难将俗貌对昂藏。唯应一事宜为伴，我发君毛俱似霜。
夜归:半醉闲行湖岸东，马鞭敲镫辔珑璁。万株松树青山上，十里沙堤明月中。楼角渐移当路影，潮头欲过满江风。归来未放笙歌散，画戟门开蜡烛红。
腊后岁前遇景咏意:海梅半白柳微黄，冻水初融日欲长。度腊都无苦霜霰，迎春先有好风光。郡中起晚听衙鼓，城上行慵倚女墙。公事渐闲身且健，使君殊未厌余杭。
钱湖州以箬下酒李苏州以…酒相次寄到无因同饮聊咏所怀:劳将箬下忘忧物，寄与江城爱酒翁。铛脚三州何处会，瓮头一醆几时同。倾如竹叶盈樽绿，饮作桃花上面红。莫怪殷勤醉相忆，曾陪西省与南宫。
岁暮枉衢州张使君书并诗，因以长句报之:西州彼此意何如，官职蹉跎岁欲除。浮石潭边停五马，望涛楼上得双鱼。万言旧手才难敌，五字新题思有余。贫薄诗家无好物，反投桃李报琼琚。
和薛秀才寻梅花同饮见赠:忽惊林下发寒梅，便试花前饮冷杯。白马走迎诗客去，红筵铺待舞人来。歌声怨处微微落，酒气熏时旋旋开。若到岁寒无雨雪，犹应醉得两三回。
钱唐湖春行:孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。
题灵隐寺红辛夷花，戏酬光上人:紫粉笔含尖火焰，红胭脂染小莲花。芳情乡思知多少，恼得山僧悔出家。
候仙亭同诸客醉作:谢安山下空携妓，柳恽洲边只赋诗。争及湖亭今日会，嘲花咏水赠蛾眉。
送李校书趁寒食归义兴山居:大见腾腾诗酒客，不忧生计似君稀。到舍将何作寒食，满船唯载树阴归。
独行:暗诵黄庭经在口，闲携青竹杖随身。晚花新笋堪为伴，独入林行不要人。
二月五日花下作:二月五日花如雪，五十二人头似霜。闻有酒时须笑乐，不关身事莫思量。羲和趁日沉西海，鬼伯驱人葬北邙。只有且来花下醉，从人笑道老颠狂。
戏题木兰花:紫房日照胭脂拆，素艳风吹腻粉开。怪得独饶脂粉态，木兰曾作女郎来。
西湖晚归，回望孤山寺，赠诸客:柳湖松岛莲花寺，晚动归桡出道场。卢橘子低山雨重，棕榈叶战水风凉。烟波澹荡摇空碧，楼殿参差倚夕阳。到岸请君回首望，蓬莱宫在海中央。
湖中自照:重重照影看容鬓，不见朱颜见白丝。失却少年无处觅，泥他湖水欲何为。
赠苏炼师:两鬓苍然心浩然，松窗深处药炉前。携将道士通宵语，忘却花时尽日眠。明镜懒开长在匣，素琴欲弄半无弦。犹嫌庄子多词句，只读逍遥六七篇。
杭州春望:望海楼明照曙霞，护江堤白蹋晴沙。涛声夜入伍员庙，柳色春藏苏小家。红袖织绫夸柿蒂，青旗沽酒趁梨花。谁开湖寺西南路，草绿裙腰一道斜。
醉中酬殷协律:泗水亭边一分散，浙江楼上重游陪。挥鞭二十年前别，命驾三千里外来。醉袖放狂相向舞，愁眉和笑一时开。留君夜住非无分，且尽青娥红烛台。
樟亭双樱树:南馆西轩两树樱，春条长足夏阴成。素华朱实今虽尽，碧叶风来别有情。
馀杭形胜:余杭形胜四方无，州傍青山县枕湖。绕郭荷花三十里，拂城松树一千株。梦儿亭古传名谢，教妓楼新道姓苏。独有使君年太老，风光不称白髭须。
江楼夕望招客:海天东望夕茫茫，山势川形阔复长。灯火万家城四畔，星河一道水中央。风吹古木晴天雨，月照平沙夏夜霜。能就江楼销暑否，比君茅舍较清凉。
木芙蓉花下招客饮:晚凉思饮两三杯，召得江头酒客来。莫怕秋无伴醉物，水莲花尽木莲开。
悲歌:白头新洗镜新磨，老逼身来不奈何。耳里频闻故人死，眼前唯觉少年多。塞鸿遇暖犹回翅，江水因潮亦反波。独有衰颜留不得，醉来无计但悲歌。
江楼晚眺，景物鲜奇，吟玩成篇，寄水部张员外:澹烟疏雨间斜阳，江色鲜明海气凉。蜃散云收破楼阁，虹残水照断桥梁。风翻白浪花千片，雁点青天字一行。好著丹青图画取，题诗寄与水曹郎。
重酬周判官:秋爱冷吟春爱醉，诗家眷属酒家仙。若教早被浮名系，可得闲游三十年。
饮后夜醒:黄昏饮散归来卧，夜半人扶强起行。枕上酒容和睡醒，楼前海月伴潮生。将归梁燕还重宿，欲灭窗灯却复明。直至晓来犹妄想，耳中如有管弦声。
代卖薪女赠诸妓:乱蓬为鬓布为巾，晓蹋寒山自负薪。一种钱唐江畔女，著红骑马是何人。
予以长庆二年冬十月到杭州明年秋九月始与范…遂留绝句:云水埋藏恩德洞，簪裾束缚使君身。暂来不宿归州去，应被山呼作俗人。
早冬:十月江南天气好，可怜冬景似春华。霜轻未杀萋萋草，日暖初干漠漠沙。老柘叶黄如嫩树，寒樱枝白是狂花。此时却羡闲人醉，五马无由入酒家。
岁假内命酒赠周判官、萧协律:共知欲老流年急，且喜新正假日频。闻健此时相劝醉，偷闲何处共寻春。脚随周叟行犹疾，头比萧翁白未匀。岁酒先拈辞不得，被君推作少年人。
与诸客携酒寻去年梅花有感:马上同携今日杯，湖边共觅去春梅。年年只是人空老，处处何曾花不开。诗思又牵吟咏发，酒酣闲唤管弦来。樽前百事皆依旧，点检惟无薛秀才。
醉送李协律赴湖南辟命，因寄沈八中丞:富阳山底樟亭畔，立马停舟飞酒盂。曾共中丞情缱绻，暂留协律语踟蹰。紫微星北承恩去，青草湖南称意无。不羡君官羡君幕，幕中收得阮元瑜。
内道场永讙上人就郡见访善说维摩经临别请诗因以此赠:五夏登坛内殿师，水为心地玉为仪。正传金粟如来偈，何用钱唐太守诗。苦海出来应有路，灵山别后可无期。他生莫忘今朝会，虚白亭中法乐时。
题州北路傍老柳树:皮枯缘受风霜久，条短为应攀折频。但见半衰当此路，不知初种是何人。雪花零碎逐年减，烟叶稀疏随分新。莫道老株芳意少，逢春犹胜不逢春。
题清头陀:头陀独宿寺西峰，百尺禅庵半夜钟。烟月苍苍风瑟瑟，更无杂树对山松。
自叹二首:形羸自觉朝餐减，睡少偏知夜漏长。实事渐消虚事在，银鱼金带绕腰光。二毛晓落梳头懒，两眼春昏点药频。唯有闲行犹得在，心情未到不如人。
湖上醉中代诸妓寄严郎中:笙歌杯酒正欢娱，忽忆仙郎望帝都。借问连宵直南省，何如尽日醉西湖。蛾眉别久心知否，鸡舌含多口厌无。还有些些惆怅事，春来山路见蘼芜。
自咏:闷发每吟诗引兴，兴来兼酌酒开颜。欲逢假日先招客，正对衙时亦望山。句检簿书多卤莽，堤防官吏少机关。谁能头白劳心力，人道无才也是闲。
早兴:晨光出照屋梁明，初打开门鼓一声。犬上阶眠知地湿，鸟临窗语报天晴。半销宿酒头仍重，新脱冬衣体乍轻。睡觉心空思想尽，近来乡梦不多成。
竹楼宿:小书楼下千竿竹，深火炉前一醆灯。此处与谁相伴宿，烧丹道士坐禅僧。
湖上招客送春泛舟:欲送残春招酒伴，客中谁最有风情。两瓶箬下新开得，一曲霓裳初教成。排比管弦行翠袖，指麾船舫点红旌。慢牵好向湖心去，恰似菱花镜上行。
戏醉客:莫言鲁国书生懦，莫把杭州刺史欺。醉客请君开眼望，绿杨风下有红旗。
紫阳花:何年植向仙坛上，早晚移栽到梵家。虽在人间人不识，与君名作紫阳花。
问杨琼:古人唱歌兼唱情，今人唱歌唯唱声。欲说向君君不会，试将此语问杨琼。
池上夜境:晴空星月落池塘，澄鲜净绿表里光。露簟清莹迎夜滑，风襟潇洒先秋凉。无人惊处野禽下，新睡觉时幽草香。但问尘埃能去否，濯缨何必向沧浪。
吴宫辞:淡红花帔浅檀蛾，睡脸初开似剪波。坐对珠笼闲理曲，琵琶鹦鹉语相和。
元微之除浙东观察使，喜得杭越邻州，先赠长句:稽山镜水欢游地，犀带金章荣贵身。官职比君虽校小，封疆与我且为邻。郡楼对玩千峰月，江界平分两岸春。杭越风光诗酒主，相看更合与何人。
答微之上船后留别:烛下尊前一分手，舟中岸上两回头。归来虚白堂中梦，合眼先应到越州。
答微之泊西陵驿见寄（一无泊字）:烟波尽处一点白，应是西陵古驿台。知在台边望不见，暮潮空送渡船回。
答微之夸越州州宅:贺上人回得报书，大夸州宅似仙居。厌看冯翊风沙久，喜见兰亭烟景初。日出旌旗生气色，月明楼阁在空虚。知君暗数江南郡，除却余杭尽不如。
微之重夸州居其落句有西州罗刹之谑因嘲兹石聊以寄怀:君问西州城下事，醉中叠纸为君书。嵌空石面标罗刹，压捺潮头敌子胥。神鬼曾鞭犹不动，波涛虽打欲何如。谁知太守心相似，抵滞坚顽两有余。
张十八员外以新诗二十五首见寄郡楼月下吟玩…寄微之:秦城南省清秋夜，江郡东楼明月时。去我三千六百里，得君二十五篇诗。阳春曲调高难和，淡水交情老始知。坐到天明吟未足，重封转寄与微之。
酬微之:满帙填箱唱和诗，少年为戏老成悲。声声丽曲敲寒玉，句句妍辞缀色丝。吟玩独当明月夜，伤嗟同是白头时。由来才命相磨折，天遣无儿欲怨谁。
答微之咏怀见寄:閤中同直前春事，船里相逢昨日情。分袂二年劳梦寐，并床三宿话平生。紫微北畔辞宫阙，沧海西头对郡城。聚散穷通何足道，醉来一曲放歌行。
酬微之夸镜湖:我嗟身老岁方徂，君更官高兴转孤。军门郡阁曾闲否，禹穴耶溪得到无。酒盏省陪波卷白，骰盘思共彩呼卢。一泓镜水谁能羡，自有胸中万顷湖。
醉封诗筒寄微之:一生休戚与穷通，处处相随事事同。未死又怜沧海郡，无儿俱作白头翁。展眉只仰三杯后，代面唯凭五字中。为向两州邮吏道，莫辞来去递诗筒。
除夜寄微之:鬓毛不觉白毵毵，一事无成百不堪。共惜盛时辞阙下，同嗟除夜在江南。家山泉石寻常忆，世路风波子细谙。老校于君合先退，明年半百又加三。
答微之见寄（时在郡楼对雪）:可怜风景浙东西，先数余杭次会稽。禹庙未胜天竺寺，钱湖不羡若耶溪。摆尘野鹤春毛暖，拍水沙鸥湿翅低。更对雪楼君爱否，红栏碧甃点银泥。
春题湖上:湖上春来似画图，乱峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半句留是此湖。
早春忆微之:昏昏老与病相和，感物思君叹复歌。声早鸡先知夜短，色浓柳最占春多。沙头雨染斑斑草，水面风驱瑟瑟波。可道眼前光景恶，其如难见故人何。
自感:宴游寝食渐无味，杯酒管弦徒绕身。宾客欢娱僮仆饱，始知官职为他人。
得湖州崔十八使君书喜与杭越邻郡因成长句代贺兼寄微之:三郡何因此结缘，贞元科第忝同年。故情欢喜开书后，旧事思量在眼前。越国封疆吞碧海，杭城楼閤入青烟。吴兴卑小君应屈，为是蓬莱最后仙。
柳絮:三月尽是头白日，与春老别更依依。凭莺为向杨花道，绊惹春风莫放归。
与微之唱和来去常以竹筒贮诗陈协律美而成篇因以此答:拣得琅玕截作筒，缄题章句写心胸。随风每喜飞如鸟，渡水常忧化作龙。粉节坚如太守信，霜筠冷称大夫容。烦君赞咏心知愧，鱼目骊珠同一封。
醉戏诸妓:席上争飞使君酒，歌中多唱舍人诗。不知明日休官后，逐我东山去是谁。
题石山人:腾腾兀兀在人间，贵贱贤愚尽往还。膻腻筵中唯饮酒，歌钟会处独思山。存神不许三尸住，混俗无妨两鬓斑。除却余杭白太守，何人更解爱君闲。
潮:早潮才落晚潮来，一月周流六十回。不独光阴朝复暮，杭州老去被潮催。
闻歌妓唱严郎中诗，因以绝句寄之（严前为郡守）:已留旧政布中和，又付新词与艳歌。但是人家有遗爱，就中苏小感恩多。
柘枝妓:平铺一合锦筵开，连击三声画鼓催。红蜡烛移桃叶起，紫罗衫动柘枝来。带垂钿胯花腰重，帽转金铃雪面回。看即曲终留不住，云飘雨送向阳台。
急乐世辞（《乐府诗》作《急世乐》）:正抽碧线绣红罗，忽听黄莺敛翠蛾。秋思冬愁春怅望，大都不称意时多。
西湖留别:征途行色惨风烟，祖帐离声咽管弦。翠黛不须留五马，皇恩只许住三年。绿藤阴下铺歌席，红藕花中泊妓船。处处回头尽堪恋，就中难别是湖边。
重寄别微之:凭仗江波寄一辞，不须惆怅报微之。犹胜往岁峡中别，滟滪堆边招手时。
别周军事:主人头白官仍冷，去后怜君是底人。试谒会稽元相去，不妨相见却殷勤。
看常州柘枝，赠贾使君:莫惜新衣舞柘枝，也从尘污汗沾垂。料君即却归朝去，不见银泥衫故时。
河阴夜泊忆微之:忆君我正泊行舟，望我君应上郡楼。万里月明同此夜，黄河东面海西头。
杭州回舫:自别钱塘山水后，不多饮酒懒吟诗。欲将此意凭回棹，报与西湖风月知。
欲到东洛，得杨使君书，因以此报:向公心切向财疏，淮上休官洛下居。三郡政能从独步，十年生计复何如。使君滩上久分手，别驾渡头先得书。且喜平安又相见，其余外事尽空虚。
味道:叩齿晨兴秋院静，焚香冥坐晚窗深。七篇真诰论仙事，一卷檀经说佛心。此日尽知前境妄，多生曾被外尘侵。自嫌习性犹残处，爱咏闲诗好听琴。
爱咏诗:辞章讽咏成千首，心行归依向一乘。坐倚绳床闲自念，前生应是一诗僧。
酬皇甫庶子见寄:掌纶不称吾应笑，典郡无能我自知。别诏忽惊新命出，同寮偶与夙心期。春坊潇洒优闲地，秋鬓苍浪老大时。独占二疏应未可，龙楼见拟觅分司。
卧疾:闲官卧疾绝经过，居处萧条近洛河。水北水南秋月夜，管弦声少杵声多。
赠侯三郎中:老爱东都好寄身，足泉多竹少埃尘。年丰最喜唯贫客，秋冷先知是瘦人。幸有琴书堪作伴，苦无田宅可为邻。洛中纵未长居得，且与苏田游过春。
酬杨八:君以旷怀宜静境，我因蹇步称闲官。闭门足病非高士，劳作云心鹤眼看。
九日思杭州旧游，寄周判官及诸客:忽忆郡南山顶上，昔时同醉是今辰。笙歌委曲声延耳，金翠动摇光照身。风景不随宫相去，欢娱应逐使君新。江山宾客皆如旧，唯是当筵换主人。
分司:散秩留司殊有味，最宜病拙不才身。行香拜表为公事，碧洛青嵩当主人。已出闲游多到夜，却归慵卧又经旬。钱唐五马留三匹，还拟骑游搅扰春。
吾庐:吾庐不独贮妻儿，自觉年侵身力衰。眼下营求容足地，心中准拟挂冠时。新昌小院松当户，履道幽居竹绕池。莫道两都空有宅，林泉风月是家资。
题新居，寄宣州崔相公（所居南邻即崔家池）:门庭有水巷无尘，好称闲官作主人。冷似雀罗虽少客，宽于蜗舍足容身。疏通竹径将迎月，扫掠莎台欲待春。济世料君归未得，南园北曲谩为邻。
早春晚归:晚归骑马过天津，沙白桥红返照新。草色连延多隙地，鼓声闲缓少忙人。还如南国饶沟水，不似西京足路尘。金谷风光依旧在，无人管领石家春。
赠杨使君:曾嗟放逐同巴峡，且喜归还会洛阳。时命到来须作用，功名未立莫思量。银衔叱拨欺风雪，金屑琵琶费酒浆。更待城东桃李发，共君沉醉两三场。
赠皇甫庶子:何因散地共徘徊，人道君才我不才。骑少马蹄生易蹶，用稀印锁涩难开。妻知年老添衣絮，婢报天寒拨酒醅。更愧小胥咨拜表，单衫冲雪夜深来。
池上竹下作:穿篱绕舍碧逶迤，十亩闲居半是池。食饱窗间新睡后，脚轻林下独行时。水能性淡为吾友，竹解心虚即我师。何必悠悠人世上，劳心费目觅亲知。
闲出觅春，戏赠诸郎官:年来数出觅风光，亦不全闲亦不忙。放鞚体安骑稳马，隔袍身暖照晴阳。迎春日日添诗思，送老时时放酒狂。除却髭须白一色，其余未伏少年郎。
梦行简:天气妍和水色鲜，闲吟独步小桥边。池塘草绿无佳句，虚卧春窗梦阿怜。
云和:非琴非瑟亦非筝，拨柱推弦调未成。欲散白头千万恨，只消红袖两三声。
春老:欲随年少强游春，自觉风光不属身。歌舞屏风花障上，几时曾画白头人。
春雪过皇甫家:晚来篮舆雪中回，喜遇君家门正开。唯要主人青眼待，琴诗谈笑自将来。
崔侍御以孩子三日示其所生诗见示因以二绝句和之:洞房门上挂桑弧，香水盆中浴凤雏。还似初生三日魄，嫦娥满月即成珠。爱惜肯将同宝玉，喜欢应胜得王侯。弄璋诗句多才思，愁杀无儿老邓攸。
与皇甫庶子同游城东:闲游何必多徒侣，相劝时时举一杯。博望苑中无职役，建春门外足池台。绿油剪叶蒲新长，红蜡黏枝杏欲开。白马朱衣两宫相，可怜天气出城来。
晚春寄微之并崔湖州:洛阳陌上少交亲，履道城边欲暮春。崔在吴兴元在越，出门骑马觅何人。
答刘和州禹锡:换印虽频命未通，历阳湖上又秋风。不教才展休明代，为罚诗争造化功。我亦思归田舍下，君应厌卧郡斋中。好相收拾为闲伴，年齿官班约略同。
赴苏州至常州，答贾舍人:杭城隔岁转苏台，还拥前时五马回。厌见簿书先眼合，喜逢杯酒暂眉开。未酬恩宠年空去，欲立功名命不来。一别承明三领郡，甘从人道是粗才。
宣武令狐相公以诗寄赠传播吴中聊奉短草用申酬谢:新诗传咏忽纷纷，楚老吴娃耳遍闻。尽解呼为好才子，不知官是上将军。辞人命薄多无位，战将功高少有文。谢脁篇章韩信钺，一生双得不如君。
自咏:形容瘦薄诗情苦，岂是人间有相人。只合一生眠白屋，何因三度拥朱轮。金章未佩虽非贵，银榼常携亦不贫。唯是无儿头早白，被天磨折恰平均。
吟前篇，因寄微之:君颜贵茂不清羸，君句雄华不苦悲。何事遣君还似我，髭须早白亦无儿。
紫薇花:紫薇花对紫微翁，名目虽同貌不同。独占芳菲当夏景，不将颜色托春风。浔阳官舍双高树，兴善僧庭一大丛。何似苏州安置处，花堂栏下月明中。
登阊门闲望:为我踟蹰停酒盏，与君约略说杭州。山名天竺堆青黛，湖号钱唐泻绿油。大屋檐多装雁齿，小航船亦画龙头。所嗟水路无三百，官系何因得再游。
秋寄微之十二韵:妓筵今夜别姑苏，客棹明朝向镜湖。莫泛扁舟寻范蠡，且随五马觅罗敷。兰亭月破能回否，娃馆秋凉却到无。好与使君为老伴，归来休染白髭须。
故衫:常爱西亭面北林，公私尘事不能侵。共闲作伴无如鹤，与老相宜只有琴。莫遣是非分作界，须教吏隐合为心。可怜此道人皆见，但要修行功用深。
郡中夜听李山人弹三乐:闇淡绯衫称老身，半披半曳出朱门。袖中吴郡新诗本，襟上杭州旧酒痕。残色过梅看向尽，故香因洗嗅犹存。曾经烂熳三年著，欲弃空箱似少恩。
唤笙歌:吾年五十加朝散，尔亦今年赐服章。齿发恰同知命岁，官衔俱是客曹郎。荣传锦帐花联萼，彩动绫袍雁趁行。大抵著绯宜老大，莫嫌秋鬓数茎霜。
早发赴洞庭舟中作:三盏醺醺四体融，妓亭檐下夕阳中。千声方响敲相续，一曲云和戛未终。今日心情如往日，秋风气味似春风。唯憎小吏樽前报，道去衙时水五筒。
宿湖中:阊门曙色欲苍苍，星月高低宿水光。棹举影摇灯烛动，舟移声拽管弦长。渐看海树红生日，遥见包山白带霜。出郭已行十五里，唯消一曲慢霓裳。
拣贡橘书情:水天向晚碧沉沉，树影霞光重叠深。浸月冷波千顷练，苞霜新橘万株金。幸无案牍何妨醉，纵有笙歌不废吟。十只画船何处宿，洞庭山脚太湖心。
夜泛阳坞入明月湾即事，寄崔湖州:洞庭贡橘拣宜精，太守勤王请自行。珠颗形容随日长，琼浆气味得霜成。登山敢惜驽骀力，望阙难伸蝼蚁情。疏贱无由亲跪献，愿凭朱实表丹诚。
泛太湖书事，寄微之:湖山处处好淹留，最爱东湾北坞头。掩映橘林千点火，泓澄潭水一盆油。龙头画舸衔明月，鹊脚红旗蘸碧流。为报茶山崔太守，与君各是一家游。
西楼喜雪命宴:曾为白社羁游子，今作朱门醉饱身。十万户州尤觉贵，二千石禄敢言贫。重裘每念单衣士，兼味尝思旅食人。新馆寒来多少客，欲回歌酒暖风尘。
酬刘和州戏赠:池边新种七株梅，欲到花时点检来。莫怕长洲桃李妒，今年好为使君开。
戏和贾常州醉中二绝句:钱唐山水接苏台，两地褰帷愧不才。政事素无争学得，风情旧有且将来。双蛾解珮啼相送，五马鸣珂笑却回。不似刘郎无景行，长抛春恨在天台。
岁暮寄微之三首:闻道毗陵诗酒兴，近来积渐学姑苏。罨头新令从偷去，刮骨清吟得似无。越调管吹留客曲，吴吟诗送暖寒杯。娃宫无限风流事，好遣孙心暂学来。
正月三日闲行:弟妹妻孥小侄甥，娇痴弄我助欢情。岁盏后推蓝尾酒，春盘先劝胶牙饧。形骸潦倒虽堪叹，骨肉团圆亦可荣。犹有夸张少年处，笑呼张丈唤殷兄。
夜归:黄鹂巷口莺欲语，乌鹊河头冰欲销。绿浪东西南北水，红栏三百九十桥。鸳鸯荡漾双双翅，杨柳交加万万条。借问春风来早晚，只从前日到今朝。
小舫:少年宾旅非吾辈，晚岁簪缨束我身。酒散更无同宿客，诗成长作独吟人。蘋洲会面知何日，镜水离心又一春。两处也应相忆在，官高年长少情亲。
马坠强出，赠同座:小舫一艘新造了，轻装梁柱庳安篷。深坊静岸游应遍，浅水低桥去尽通。黄柳影笼随棹月，白蘋香起打头风。慢牵欲傍樱桃泊，借问谁家花最红。
酬微之开拆新楼初毕相报末联见戏之作:遥闻境会茶山夜，珠翠歌钟俱绕身。盘下中分两州界，灯前合作一家春。青娥递舞应争妙，紫笋齐尝各斗新。自叹花时北窗下，蒲黄酒对病眠人。
病中多雨逢寒食:海山郁郁石棱棱，新豁高居正好登。南临赡部三千界，东对蓬宫十二层。报我楼成秋望月，把君诗读夜回灯。无妨却有他心眼，妆点亭台即不能。
清明夜:水国多阴常懒出，老夫饶病爱闲眠。三旬卧度莺花月，一半春销风雨天。薄暮何人吹觱篥，新晴几处缚秋千。彩绳芳树长如旧，唯是年年换少年。
苏州柳:好风胧月清明夜，碧砌红轩刺史家。独绕回廊行复歇，遥听弦管暗看花。
偶作:一春惆怅残三日，醉问周郎忆得无。柳絮送人莺劝酒，去年今日别东都。
奉送三兄:分无佳丽敌西施，敢有文章替左司。随分笙歌聊自乐，等闲篇咏被人知。花边妓引寻香径，月下僧留宿剑池。可惜当时好风景，吴王应不解吟诗。
城上夜宴:少年曾管二千兵，昼听笙歌夜斫营。自反丘园头尽白，每逢旗鼓眼犹明。杭州暮醉连床卧，吴郡春游并马行。自愧阿连官职慢，只教兄作使君兄。
重题小舫，赠周从事，兼戏微之:留春不住登城望，惜夜相将秉烛游。风月万家河两岸，笙歌一曲郡西楼。诗听越客吟何苦，酒被吴娃劝不休。从道人生都是梦，梦中欢笑亦胜愁。
吴樱桃:细篷青篾织鱼鳞，小眼红窗衬麹尘。阔狭才容从事座，高低恰称使君身。舞筵须拣腰轻女，仙棹难胜骨重人。不似镜湖廉使出，高樯大艑闹惊春。
春尽劝客酒:含桃最说出东吴，香色鲜秾气味殊。洽恰举头千万颗，婆娑拂面两三株。鸟偷飞处衔将火，人摘争时蹋破珠。可惜风吹兼雨打，明朝后日即应无。
重咏:苏杭自昔称名郡，牧守当今当好官。两地江山蹋得遍，五年风月咏将残。几时酒醆曾抛却，何处花枝不把看。白发满头归得也，诗情酒兴渐阑珊。
九日寄微之:心中久有归田计，身上都无济世才。长告初从百日满，故乡元约一年回。马辞辕下头高举，鹤出笼中翅大开。但拂衣行莫回顾，的无官职趁人来。
自思益寺次楞伽寺作:卧听冬冬衙鼓声，起迟睡足长心情。华簪脱后头虽白，堆案抛来眼校明。闲上篮舆乘兴出，醉回花舫信风行。明朝更濯尘缨去，闻道松江水最清。
酬别周从事二首:高高白月上青林，客去僧归独夜深。荤血屏除唯对酒，歌钟放散只留琴。更无俗物当人眼，但有泉声洗我心。最爱晓亭东望好，太湖烟水绿沉沉。
武丘寺路（去年重开寺路桃李莲荷约种数千株）:腰痛拜迎人客倦，眼昏勾押簿书难。辞官归去缘衰病，莫作陶潜范蠡看。洛下田园久抛掷，吴中歌酒莫留连。嵩阳云树伊川月，已校归迟四五年。
自喜:干时久与本心违，悟道深知前事非。犹厌劳形辞郡印，那将趁伴著朝衣。五千言里教知足，三百篇中劝式微。少室云边伊水畔，比君校老合先归。
武丘寺路宴留别诸妓:自喜天教我少缘，家徒行计两翩翩。身兼妻子都三口，鹤与琴书共一船。僮仆减来无冗食，资粮算外有余钱。携将贮作丘中费，犹免饥寒得数年。
江上对酒二首:银泥裙映锦障泥，画舸停桡马簇蹄。清管曲终鹦鹉语，红旗影动泼汗嘶。渐消醉色朱颜浅，欲语离情翠黛低。莫忘使君吟咏处，女坟湖北武丘西。
酒筵上答张居士:已知腊子能裁服，复报龟儿解咏灯。巧妇才人常薄命，莫教男女苦多能。
听琵琶妓弹略略:陇西鹦鹉到江东，养得经年觜渐红。常恐思归先剪翅，每因喂食暂开笼。人怜巧语情虽重，鸟忆高飞意不同。应似朱门歌舞妓，深藏牢闭后房中。
宝历二年八月三十日夜梦后作:写了吟看满卷愁，浅红笺纸小银钩。未容寄与微之去，已被人传到越州。
与梦得同登栖灵塔（一无栖字）:尘缨忽解诚堪喜，世网重来未可知。莫忘全吴馆中梦，岭南泥雨步行时。
梦苏州水阁，寄冯侍御:半月悠悠在广陵，何楼何塔不同登。共怜筋力犹堪在，上到栖灵第九层。
喜罢郡:扬州驿里梦苏州，梦到花桥水阁头。觉后不知冯侍御，此中昨夜共谁游。
答次休上人:五年两郡亦堪嗟，偷出游山走看花。自此光阴为己有，从前日月属官家。樽前免被催迎使，枕上休闻报坐衙。睡到午时欢到夜，回看官职是泥沙。
题笼鹤:姓白使君无丽句，名休座主有新文。禅心不合生分别，莫爱余霞嫌碧云。
思子台有感二首:曾家机上闻投杼，尹氏园中见掇蜂。但以恩情生隙罅，何人不解作江充。闇生魑魅蠹生虫，何异谗生疑阻中。但使武皇心似烛，江充不敢作江充。
想归田园:恋他朝市求何事，想取丘园乐此身。千首恶诗吟过日，一壶好酒醉消春。归乡年亦非全老，罢郡家仍未苦贫。快活不知如我者，人间能有几多人。
琴茶:兀兀寄形群动内，陶陶任性一生间。自抛官后春多醉，不读书来老更闲。琴里知闻唯渌水，茶中故旧是蒙山。穷通行止长相伴，谁道吾今无往还。
赠楚州郭使君:淮水东南第一州，山围雉堞月当楼。黄金印绶悬腰底，白雪歌诗落笔头。笑看儿童骑竹马，醉携宾客上仙舟。当家美事堆身上，何啻林宗与细侯。
和郭使君题枸杞（一作枸杞寄郭使君）:山阳太守政严明，吏静人安无犬惊。不知灵药根成狗，怪得时闻吠夜声。
初到洛下闲游:汉庭重少身宜退，洛下闲居迹可逃。趁伴入朝应老丑，寻春放醉尚粗豪。诗携彩纸新装卷，酒典绯花旧赐袍。曾在东方千骑上，至今躞蹀马头高。
醉赠刘二十八使君:为我引杯添酒饮，与君把箸击盘歌。诗称国手徒为尔，命压人头不奈何。举眼风光长寂寞，满朝官职独蹉跎。亦知合被才名折，二十三年折太多。
新昌闲居，招杨郎中兄弟:纱巾角枕病眠翁，忙少闲多谁与同。但有双松当砌下，更无一事到心中。金章紫绶堪如梦，皂盖朱轮别似空。暑月贫家何所有，客来唯赠北窗风。
秘省后厅:槐花雨润新秋地，桐叶风翻欲夜天。尽日后厅无一事，白头老监枕书眠。
和杨郎中贺杨仆射致仕后杨侍郎门生合宴席上作:业重关西继大名，恩深阙下遂高情。祥鳣降伴趋庭鲤，贺燕飞和出谷莺。范蠡舟中无子弟，疏家席上欠门生。可怜玉树连桃李，从古无如此会荣。
登观音台望城:百千家似围棋局，十二街如种菜畦。遥认微微入朝火，一条星宿五门西。
登灵应台北望:临高始见人寰小，对远方知色界空。回首却归朝市去，一稊米落太仓中。
酬裴相公题兴化小池见招长句:为爱小塘招散客，不嫌老监与新诗。山公倒载无妨学，范蠡扁舟未要追。蓬断偶飘桃李径，鸥惊误拂凤凰池。敢辞课拙酬高韵，一勺争禁万顷陂。
闲行:五十年来思虑熟，忙人应未胜闲人。林园傲逸真成贵，衣食单疏不是贫。专掌图书无过地，遍寻山水自由身。倘年七十犹强健，尚得闲行十五春。
闲出:兀兀出门何处去，新昌街晚树阴斜。马蹄知意缘行熟，不向杨家即庾家。
忆庐山旧隐及洛下新居:形骸黾勉班行内，骨肉句留俸禄中。无奈攀缘随手长，亦知恩爱到头空。草堂久闭庐山下，竹院新抛洛水东。自是未能归去得，世间谁要白须翁。
奉使途中，戏赠张常侍:早风吹土满长衢，驿骑星轺尽疾驱。共笑篮舁亦称使，日驰一驿向东都。
种白莲:吴中白藕洛中栽，莫恋江南花懒开。万里携归尔知否，红蕉朱槿不将来。
答尉迟少监水阁重宴:人情依旧岁华新，今日重招往日宾。鸡黍重回千里驾，林园闇换四年春。水轩平写琉璃镜，草岸斜铺翡翠茵。闻道经营费心力，忍教成后属他人。
和刘郎中伤鄂姬:不独君嗟我亦嗟，西风北雪杀南花。不知月夜魂归处，鹦鹉洲头第几家。
早春同刘郎中寄宣武令狐相公:梁园不到一年强，遥想清吟对绿觞。更有何人能饮酌，新添几卷好篇章。马头拂柳时回辔，豹尾穿花暂亚枪。谁引相公开口笑，不逢白监与刘郎。
寄太原李相公:闻道北都今一变，政和军乐万人安。绮罗二八围宾榻，组练三千夹将坛。蝉鬓应夸丞相少，貂裘不觉太原寒。世间大有虚荣贵，百岁无君一日欢。
雪中寄令狐相公，兼呈梦得:兔园春雪梁王会，想对金罍咏玉尘。今日相如身在此，不知客右坐何人。
出使在途所骑马死改乘肩舆将归长安偶咏…寄太原李相公:驿路崎岖泥雪寒，欲登篮舆一长叹。风光不见桃花骑，尘土空留杏叶鞍。丧乘独归殊不易，脱骖相赠岂为难。并州好马应无数，不怕旌旄试觅看。
有双鹤留在洛中忽见刘郎中依然鸣顾刘因为鹤叹…答之:辞乡远隔华亭水，逐我来栖缑岭云。惭愧稻粱长不饱，未曾回眼向鸡群。荒草院中池水畔，衔恩不去又经春。见君惊喜双回顾，应为吟声似主人。
宿窦使君庄水亭:使君何在在江东，池柳初黄杏欲红。有兴即来闲便宿，不知谁是主人翁。
龙门下作:龙门涧下濯尘缨，拟作闲人过此生。筋力不将诸处用，登山临水咏诗行。
姚侍御见过，戏赠:晚起春寒慵裹头，客来池上偶同游。东台御史多提举，莫按金章系布裘。
寄殷协律（多叙江南旧游）:五岁优游同过日，一朝消散似浮云。琴诗酒伴皆抛我，雪月花时最忆君。几度听鸡歌白日，亦曾骑马咏红裙。吴娘暮雨萧萧曲，自别江南更不闻。
将发洛中枉令狐相公手札兼辱二篇宠行以长句答之:尺素忽惊来梓泽，双金不惜送蓬山。八行落泊飞云雨，五字枪鏦动珮环。玉韵乍听堪醒酒，银钩细读当披颜。收藏便作终身宝，何啻三年怀袖间。
和钱华州题少华清光绝句:高情雅韵三峰守，主领清光管白云。自笑亦曾为刺史，苏州肥腻不如君。
送陕府王大夫:金马门前回剑珮，铁牛城下拥旌旗。他时万一为交代，留取甘棠三两枝。
代迎春花招刘郎中:幸与松筠相近栽，不随桃李一时开。杏园岂敢妨君去，未有花时且看来。
玩迎春花赠杨郎中:金英翠萼带春寒，黄色花中有几般。恁君与向游人道，莫作蔓菁花眼看。
座上赠卢判官:把酒承花花落频，花香酒味相和春。莫言不是江南会，虚白亭中旧主人。
曲江有感:曲江西岸又春风，万树花前一老翁。遇酒逢花还且醉，若论惆怅事何穷。
杏园花下赠刘郎中:怪君把酒偏惆怅，曾是贞元花下人。自别花来多少事，东风二十四回春。
花前有感，兼呈崔相公、刘郎中:落花如雪鬓如霜，醉把花看益自伤。少日为名多检束，长年无兴可颠狂。四时轮转春常少，百刻支分夜苦长。何事同生壬子岁，老于崔相及刘郎。
微之就拜尚书居易续除刑部因书贺意兼咏离怀:我为宪部入南宫，君作尚书镇浙东。老去一时成白首，别来七度换春风。簪缨假合虚名在，筋力销磨实事空。远地官高亲故少，些些谈笑与谁同。
喜与韦左丞同入南省，因叙旧以赠之:早年同遇陶钧主，利钝精粗共在熔。金剑淬来长透匣，铅刀磨尽不成锋。差肩北省惭非据，接武南宫幸再容。跛鳖虽迟骐骥疾，何妨中路亦相逢。
伊州:老去将何散老愁，新教小玉唱伊州。亦应不得多年听，未教成时已白头。
晚从省归:朝回北阙值清晨，晚出南宫送暮春。入去丞郎非散秩，归来诗酒是闲人。犹思泉石多成梦，尚叹簪裾未离身。终是不如山下去，心头眼底两无尘。
酬严给事（闻玉蕊花下有游仙绝句）:嬴女偷乘凤去时，洞中潜歇弄琼枝。不缘啼鸟春饶舌，青琐仙郎可得知。
京路:西来为看秦山雪，东去缘寻洛苑春。来去腾腾两京路，闲行除我更无人。
华州西:每逢人静慵多歇，不计程行困即眠。上得篮舆未能去，春风敷水店门前。
送春:银花凿落从君劝，金屑琵琶为我弹。不独送春兼送老，更尝一着更听看。
绣妇叹:连枝花样绣罗襦，本拟新年饷小姑。自觉逢春饶怅望，谁能每日趁功夫。针头不解愁眉结，线缕难穿泪脸珠。虽凭绣床都不绣，同床绣伴得知无。
春词:低花树映小妆楼，春入眉心两点愁。斜倚栏干背鹦鹉，思量何事不回头。
送敏中归豳宁幕:六十衰翁儿女悲，傍人应笑尔应知。弟兄垂老相逢日，杯酒临欢欲散时。前路加餐须努力，今宵尽醉莫推辞。司徒知我难为别，直过秋归未讶迟。
花酒:香醅浅酌浮如蚁，雪鬓新梳薄似蝉。为报洛城花酒道，莫辞送老二三年。
认春戏呈冯少尹、李郎中、陈主簿:认得春风先到处，西园南面水东头。柳初变后条犹重，花未开时枝已稠。闇助醉欢寻绿酒，潜添睡兴著红楼。知君未别阳和意，直待春深始拟游。
代梦得吟:后来变化三分贵，同辈凋零太半无。世上争先从尽汝，人间斗在不如吾。竿头已到应难久，局势虽迟未必输。不见山苗与林叶，迎春先绿亦先枯。
寄答周协律（来诗多叙苏州旧游）:故人叙旧寄新篇，惆怅江南到眼前。闇想楼台万余里，不闻歌吹一周年。桥头谁更看新月，池畔犹应泊旧船。最忆后庭杯酒散，红屏风掩绿窗眠。
和集贤刘学士早朝作:吟君昨日早朝诗，金御炉前唤仗时。烟吐白龙头宛转，扇开青雉尾参差。暂留春殿多称屈，合入纶闱即可知。从此摩霄去非晚，鬓边未有一茎丝。
送陕州王司马建赴任（建，善诗者）:陕州司马去何如，养静资贫两有余。公事闲忙同少尹，料钱多少敌尚书。只携美酒为行伴，唯作新诗趁下车。自有铁牛无咏者，料君投刃必应虚。
杨家南亭:小亭门向月斜开，满地凉风满地苔。此院好弹秋思处，终须一夜抱琴来。
斋月静居:病来心静一无思，老去身闲百不为。忽忽眼尘犹爱睡，些些口业尚夸诗。荤腥每断斋居月，香火常亲宴坐时。万虑消停百神泰，唯应寂寞杀三尸。
宿裴相公兴化池亭（兼蒙借船舫游泛）:林亭一出宿风尘，忘却平津是要津。松阁晴看山色近，石渠秋放水声新。孙弘阁闹无闲客，傅说舟忙不借人。何似抡才济川外，别开池馆待交亲。
广府胡尚书频寄诗，因答绝句:尚书清白临南海，虽饮贪泉心不回。唯向诗中得珠玉，时时寄到帝乡来。
送鹤与裴相临别赠诗:司空爱尔尔须知，不信听吟送鹤诗。羽翮势高宁惜别，稻粱恩厚莫愁饥。夜栖少共鸡争树，晓浴先饶凤占池。稳上青云勿回顾，的应胜在白家时。
令狐相公拜尚书后有喜从镇归朝之作刘郎中先和因以继之:车骑新从梁苑回，履声珮响入中台。凤池望在终重去，龙节功成且纳来。金勒最宜乘雪出，玉觞何必待花开。尚书首唱郎中和，不计官资只计才。
送河南尹冯学士赴任:石渠金谷中间路，轩骑翩翩十日程。清洛饮冰添苦节，碧嵩看雪助高情。谩夸河北操旄钺，莫羡江西拥旆旌。何似府寮京令外，别教三十六峰迎。
读鄂公传:高卧深居不见人，功名斗薮似灰尘。唯留一部清商乐，月下风前伴老身。
镜换杯:欲将珠匣青铜镜，换取金尊白玉卮。镜里老来无避处，尊前愁至有消时。茶能散闷为功浅，萱纵忘忧得力迟。不似杜康神用速，十分一盏便开眉。
冬夜闻虫:虫声冬思苦于秋，不解愁人闻亦愁。我是老翁听不畏，少年莫听白君头。
双鹦鹉:绿衣整顿双栖起，红觜分明对语时。始觉琵琶弦莽卤，方知吉了舌参差。郑牛识字吾常叹，丁鹤能歌尔亦知。若称白家鹦鹉鸟，笼中兼合解吟诗。
赠朱道士:仪容白皙上仙郎，方寸清虚内道场。两翼化生因服药，三尸卧死为休粮。醮坛北向宵占斗，寝室东开早纳阳。尽日窗间更无事，唯烧一炷降真香。
昨以拙诗十首寄西川杜相公相公亦以新作…用伸答谢:诗家律手在成都，权与寻常将相殊。剪截五言兼用钺，陶钧六义别开炉。惊人卷轴须知有，随事文章不道无。篇数虽同光价异，十鱼目换十骊珠。
重答汝州李六使君见和忆吴中旧游五首:为忆娃宫与虎丘，玩君新作不能休。蜀笺写出篇篇好，吴调吟时句句愁。洛下林园终共住，江南风月会重游。由来事过多堪惜，何况苏州胜汝州。
见殷尧藩侍御忆江南诗三十首诗中多叙苏杭…继和之:江南名郡数苏杭，写在殷家三十章。君是旅人犹苦忆，我为刺史更难忘。境牵吟咏真诗国，兴入笙歌好醉乡。为念旧游终一去，扁舟直拟到沧浪。
赠王山人:玉芝观里王居士，服气餐霞善养身。夜后不闻龟喘息，秋来唯长鹤精神。容颜尽怪长如故，名姓多疑不是真。贵重荣华轻寿命，知君闷见世间人。
和刘郎中学士题集贤阁:朱阁青山高庳齐，与君才子作诗题。傍闻大内笙歌近，下视诸司屋舍低。万卷图书天禄上，一条风景月华西。欲知丞相优贤意，百步新廊不蹋泥。
病假中庞少尹携鱼酒相过:宦情牢落年将暮，病假联绵日渐深。被老相催虽白首，与春无分未甘心。闲停茶碗从容语，醉把花枝取次吟。劳动故人庞阁老，提鱼携酒远相寻。
听田顺儿歌:戛玉敲冰声未停，嫌云不遏入青冥。争得黄金满衫袖，一时抛与断年听。
听曹刚琵琶兼示重莲:拨拨弦弦意不同，胡啼番语两玲珑。谁能截得曹刚手，插向重莲衣袖中。
送东都留守令狐尚书赴任:翠华黄屋未东巡，碧洛青嵩付大臣。地称高情多水竹，山宜闲望少风尘。龙门即拟为游客，金谷先凭作主人。歌酒家家花处处，莫空管领上阳春。
自题新昌居止，因招杨郎中小饮:地偏坊远巷仍斜，最近东头是白家。宿雨长齐邻舍柳，晴光照出夹城花。春风小榼三升酒，寒食深炉一碗茶。能到南园同醉否，笙歌随分有些些。
南园试小乐:小园斑驳花初发，新乐铮摐教欲成。红萼紫房皆手植，苍头碧玉尽家生。高调管色吹银字，慢拽歌词唱渭城。不饮一杯听一曲，将何安慰老心情。
僧院花:欲悟色空为佛事，故栽芳树在僧家。细看便是华严偈，方便风开智慧花。
快活:可惜莺啼花落处，一壶浊酒送残春。可怜月好风凉夜，一部清商伴老身。饱食安眠消日月，闲谈冷笑接交亲。谁知将相王侯外，别有优游快活人。
送令狐相公赴太原:六纛双旌万铁衣，并汾旧路满光辉。青衫书记何年去，红旆将军昨日归。诗作马蹄随笔走，猎酣鹰翅伴觥飞。此都莫作多时计，再为苍生入紫微。
不出:檐前新叶覆残花，席上余杯对早茶。好是老身销日处，谁能骑马傍人家。
老病:昼听笙歌夜醉眠，若非月下即花前。如今老病须知分，不负春来二十年。
忆晦叔:游山弄水携诗卷，看月寻花把酒杯。六事尽思君作伴，几时归到洛阳来。
送徐州高仆射赴镇:大红旆引碧幢旌，新拜将军指点行。战将易求何足贵，书生难得始堪荣。离筵歌舞花丛散，候骑刀枪雪队迎。应笑蹉跎白头尹，风尘唯管洛阳城。
琴酒:耳根得听琴初畅，心地忘机酒半酣。若使启期兼解醉，应言四乐不言三。
听幽兰:琴中古曲是幽兰，为我殷勤更弄看。欲得身心俱静好，自弹不及听人弹。
六年秋重题白莲:素房含露玉冠鲜，绀叶摇风钿扇圆。本是吴州供进藕，今为伊水寄生莲。移根到此三千里，结子经今六七年。不独池中花故旧，兼乘旧日采花船。
卧听法曲霓裳:金磬玉笙调已久，牙床角枕睡常迟。朦胧闲梦初成后，宛转柔声入破时。乐可理心应不谬，酒能陶性信无疑。起尝残酌听余曲，斜背银缸半下帷。
五凤楼晚望（六年八月十日作）:晴阳晚照湿烟销，五凤楼高天泬寥。野绿全经朝雨洗，林红半被暮云烧。龙门翠黛眉相对，伊水黄金线一条。自入秋来风景好，就中最好是今朝。
寄刘苏州:去年八月哭微之，今年八月哭敦诗。何堪老泪交流日，多是秋风摇落时。泣罢几回深自念，情来一倍苦相思。同年同病同心事，除却苏州更是谁。
送客:病上篮舆相送来，衰容秋思两悠哉。凉风袅袅吹槐子，却请行人劝一杯。
夜招晦叔:庭草留霜池结冰，黄昏钟绝冻云凝。碧毡帐上正飘雪，红火炉前初炷灯。高调秦筝一两弄，小花蛮榼二三升。为君更奏湘神曲，夜就侬来能不能。
戏答皇甫监（时皇甫监初丧偶）:寒宵劝酒君须饮，君是孤眠七十身。莫道非人身不暖，十分一醆暖于人。
和杨师皋伤小姬英英:自从娇騃一相依，共见杨花七度飞。玳瑁床空收枕席，琵琶弦断倚屏帏。人间有梦何曾入，泉下无家岂是归。坟上少啼留取泪，明年寒食更沾衣。
池边即事:毡帐胡琴出塞曲，兰塘越棹弄潮声。何言此处同风月，蓟北江南万里情。
闻乐感邻:老去亲朋零落尽，秋来弦管感伤多。尚书宅畔悲邻笛，廷尉门前叹雀罗。绿绮窗空分妓女，绛纱帐掩罢笙歌。欢娱未足身先去，争奈书生薄命何。
赠梦得:心中万事不思量，坐倚屏风卧向阳。渐觉咏诗犹老丑，岂宜凭酒更粗狂。头垂白发我思退，脚蹋青云君欲忙。只有今春相伴在，花前剩醉两三场。
病免后喜除宾客:卧在漳滨满十旬，起为商皓伴三人。从今且莫嫌身病，不病何由索得身。
长乐亭留别:灞浐风烟函谷路，曾经几度别长安。昔时蹙促为迁客，今日从容自去官。优诏幸分四皓秩，祖筵惭继二疏欢。尘缨世网重重缚，回顾方知出得难。
陕府王大夫相迎偶赠:紫微阁老自多情，白首园公岂要迎。伴我绿槐阴下歇，向君红旆影前行。纶巾发少浑欹仄，篮舆肩齐甚稳平。但问主人留几日，分司宾客去无程。
别陕州王司马:笙歌惆怅欲为别，风景阑珊初过春。争得遣君诗不苦，黄河岸上白头人。
将至东都先寄令狐留守:黄鸟无声叶满枝，闲吟想到洛城时。惜逢金谷三春尽，恨拜铜楼一月迟。诗境忽来还自得，醉乡潜去与谁期。东都添个狂宾客，先报壶觞风月知。
答崔十八见寄:明朝欲见琴尊伴，洗拭金杯拂玉徽。君乞曹州刺史替，我抛刑部侍郎归。倚疮老马收蹄立，避箭高鸿尽翅飞。岂料洛阳风月夜，故人垂老得相依。
赠皇甫宾客:轻衣稳马槐阴路，渐近东来渐少尘。耳闹久憎闻俗事，眼明初喜见闲人。昔曾对作承华相，今复连为博望宾。始信淡交宜久远，与君转老转相亲。
问江南物:归来未及问生涯，先问江南物在耶。引手摩挲青石笋，回头点检白莲花。苏州舫故龙头暗，王尹桥倾雁齿斜。别有夜深惆怅事，月明双鹤在裴家。
答尉迟少尹问所须:乍到频劳问所须，所须非玉亦非珠。爱君水阁宜闲咏，每有诗成许去无。
同崔十八寄元浙东王陕州:未能同隐云林下，且复相招禄仕间。随月有钱胜卖药，终年无事抵归山。镜湖水远何由泛，棠树枝高不易攀。惆怅八科残四在，两人荣闹两人闲。
答苏庶子月夜闻家僮奏乐见赠:墙西明月水东亭，一曲霓裳按小伶。不敢邀君无别意，弦生管涩未堪听。
白莲池泛舟:白藕新花照水开，红窗小舫信风回。谁教一片江南兴，逐我殷勤万里来。
池上即事:行寻甃石引新泉，坐看修桥补钓船。绿竹挂衣凉处歇，清风展簟困时眠。身闲当贵真天爵，官散无忧即地仙。林下水边无厌日，便堪终老岂论年。
令狐尚书许过弊居先赠长句:不矜轩冕爱林泉，许到池头一醉眠。已遣平治行药径，兼教扫拂钓鱼船。应将笔砚随诗主，定有笙歌伴酒仙。只候高情无别物，苍苔石笋白花莲。
答崔十八:劳将白叟比黄公，今古由来事不同。我有商山君未见，清泉白石在胸中。
答苏六:但喜暑随三伏去，不知秋送二毛来。更无别计相宽慰，故遣阳关劝一杯。
秋游:下马闲行伊水头，凉风清景胜春游。何事古今诗句里，不多说著洛阳秋。
不出门:不出门来又数旬，将何销日与谁亲。鹤笼开处见君子，书卷展时逢古人。自静其心延寿命，无求于物长精神。能行便是真修道，何必降魔调伏身。
叹鹤病:右翅低垂左胫伤，可怜风貌甚昂藏。亦知白日青天好，未要高飞且养疮。
对镜:三分鬓发二分丝，晓镜秋容相对时。去作忙官应太老，退为闲叟未全迟。静中得味何须道，稳处安身更莫疑。若使至今黄绮在，闻吾此语亦分司。
和令狐相公寄刘郎中兼见示长句:日月天衢仰面看，尚淹池凤滞台鸾。碧幢千里空移镇，赤笔三年未转官。别后纵吟终少兴，病来虽饮不多欢。酒军诗敌如相遇，临老犹能一据鞍。
期宿客不至:风飘雨洒帘帷故，竹映松遮灯火深。宿客不来嫌冷落，一尊酒对一张琴。
问移竹:问君移竹意如何，慎勿排行但间窠。多种少栽皆有意，大都少校不如多。
重阳席上赋白菊:满园花菊郁金黄，中有孤丛色似霜。还似今朝歌酒席，白头翁入少年场。
勉闲游:天时人事常多故，一岁春能几处游。不是尘埃便风雨，若非疾病即悲忧。贫穷心苦多无兴，富贵身忙不自由。唯有分司官恰好，闲游虽老未能休。
寄两银榼与裴侍郎，因题两绝句:贫无好物堪为信，双榼虽轻意不轻。愿奉谢公池上酌，丹心绿酒一时倾。惯和麹糵堪盛否，重用盐梅试洗看。小器不知容几许，襄阳米贱酒升宽。
小桥柳:细水涓涓似泪流，日西惆怅小桥头。衰杨叶尽空枝在，犹被霜风吹不休。
哭微之二首:八月凉风吹白幕，寝门廊下哭微之。妻孥朋友来相吊，唯道皇天无所知。文章卓荦生无敌，风骨英灵殁有神。哭送咸阳北原上，可能随例作灰尘。
马上晚吟:人少街荒已寂寥，风多尘起重萧条。上阳落叶飘宫树，中渡流澌拥渭桥。出早冒寒衣校薄，归迟侵黑酒全消。如今不是闲行日，日短天阴坊曲遥。
醉中重留梦得:刘郎刘郎莫先起，苏台苏台隔云水。酒醆来从一百分，马头去便三千里。
雪夜喜李郎中见访，兼酬所赠:可怜今夜鹅毛雪，引得高情鹤氅人。红蜡烛前明似昼，青毡帐里暖如春。十分满醆黄金液，一尺中庭白玉尘。对此欲留君便宿，诗情酒分合相亲。
任老:不愁陌上春光尽，亦任庭前日影斜。面黑眼昏头雪白，老应无可更增加。
劝欢:火急欢娱慎勿迟，眼看老病悔难追。尊前花下歌筵里，会有求来不得时。
答王尚书问履道池旧桥:虹梁雁齿随年换，素板朱栏逐日修。但恨尚书能久别，莫忘州守不频游。重移旧柱开中眼，乱种新花拥两头。李郭小船何足问，待君乘过济川舟。
晚归府:晚从履道来归府，街路虽长尹不嫌。马上凉于床上坐，绿槐风透紫蕉衫。
从龙潭寺至少林寺，题赠同游者:山屐田衣六七贤，搴芳蹋翠弄潺湲。九龙潭月落杯酒，三品松风飘管弦。强健且宜游胜地，清凉不觉过炎天。始知驾鹤乘云外，别有逍遥地上仙。
宿龙潭寺:夜上九潭谁是伴，云随飞盖月随杯。明年尚作三川守，此地兼将歌舞来。
嵩阳观夜奏霓裳:开元遗曲自凄凉，况近秋天调是商。爱者谁人唯白尹，奏时何处在嵩阳。回临山月声弥怨，散入松风韵更长。子晋少姨闻定怪，人间亦便有霓裳。
过元家履信宅:鸡犬丧家分散后，林园失主寂寥时。落花不语空辞树，流水无情自入池。风荡宴船初破漏，雨淋歌阁欲倾欹。前庭后院伤心事，唯是春风秋月知。
题崔常侍济上别墅（时常侍以长告罢归，今故先报泉石）:求荣争宠任纷纷，脱叶金貂只有君。散员疏去未为贵，小邑陶休何足云。山色好当晴后见，泉声宜向醉中闻。主人忆尔尔知否，抛却青云归白云。
过温尚书旧庄:白石清泉抛济口，碧幢红旆照河阳。村人都不知时事，犹自呼为处士庄。
天坛峰下赠杜录事:年颜气力渐衰残，王屋中峰欲上难。顶上将探小有洞，喉中须咽大还丹。河车九转宜精炼，火候三年在好看。他日药成分一粒，与君先去扫天坛。
赠僧五首。钵塔院如大师（师年八十三）:百千万劫菩提种，八十三年功德林。若不秉持僧行苦，将何报答佛恩深。慈悲不瞬诸天眼，清净无尘几地心。每岁八关蒙九授，殷勤一戒重千金。
赠僧五首。神照上人（照以说坛为佛事）:心如定水随形应，口似悬河逐病治。曾向众中先礼拜，西方去日莫相遗。
赠僧五首。自远禅师（远以无事为佛事）:自出家来长自在，缘身一衲一绳床。令人见即心无事，每一相逢是道场。
赠僧五首。宗实上人（实即樊司空之子舍官位妻子出家）:荣华恩爱弃成唾，戒定真如和作香。今古虽殊同一法，瞿昙抛却转轮王。
赠僧五首。清闲上人（自蜀入洛，于长寿寺说法度人）:梓潼眷属何年别，长寿坛场近日开。应是蜀人皆度了，法轮移向洛中来。
弹秋思:信意闲弹秋思时，调清声直韵疏迟。近来渐喜无人听，琴格高低心自知。
自咏:随宜饮食聊充腹，取次衣裘亦暖身。未必得年非瘦薄，无妨长福是单贫。老龟岂羡牺牲饱，蟠木宁争桃李春。随分自安心自断，是非何用问闲人。
春风:春风先发苑中梅，樱杏桃梨次第开。荠花榆荚深村里，亦道春风为我来。
洛阳春:洛阳陌上春长在，惜别今来二十年。唯觅少年心不得，其余万事尽依然。
早出晚归:早起或因携酒出，晚归多是看花回。若抛风景长闲坐，自问东京作底来。
魏王堤:花寒懒发鸟慵啼，信马闲行到日西。何处未春先有思，柳条无力魏王堤。
尝黄醅新酎忆微之:世间好物黄醅酒，天下闲人白侍郎。爱向卯时谋洽乐，亦曾酉日放粗狂。醉来枕麹贫如富，身后堆金有若亡。元九计程殊未到，瓮头一醆共谁尝。
劝行乐:少年信美何曾久，春日虽迟不再中。欢笑胜愁歌胜哭，请君莫道等头空。
老慵:岂是交亲向我疏，老慵自爱闭门居。近来渐喜知闻断，免恼嵇康索报书。
晚桃花:一树红桃亚拂池，竹遮松荫晚开时。非因斜日无由见，不是闲人岂得知。寒地生材遗校易，贫家养女嫁常迟。春深欲落谁怜惜，白侍郎来折一枝。
夜调琴忆崔少卿:今夜调琴忽有情，欲弹惆怅忆崔卿。何人解爱中徽上，秋思头边八九声。
赠邻里往还:问予何故独安然，免被饥寒婚嫁牵。骨肉都卢无十口，粮储依约有三年。但能斗薮人间事，便是逍遥地上仙。唯恐往还相厌贱，南家饮酒北家眠。
王子晋庙:子晋庙前山月明，人闻往往夜吹笙。鸾吟凤唱听无拍，多似霓裳散序声。
酬皇甫宾客:玄晏家风黄绮身，深居高卧养精神。性慵无病常称病，心足虽贫不道贫。竹院君闲销永日，花亭我醉送残春。自嫌诗酒犹多兴，若比先生是俗人。
晚出寻人不遇:篮舆不乘乘晚凉，相寻不遇亦无妨。轻衣稳马槐阴下，自要闲行一两坊。
同王十七庶子李六员外郑二侍御同年四人游龙门有感而作:一曲悲歌酒一尊，同年零落几人存。世如阅水应堪叹，名是浮云岂足论。各从仕禄休明代，共感平生知己恩。今日与君重上处，龙门不是旧龙门。
池上小宴问程秀才:洛下林园好自知，江南景物暗相随。净淘红粒罯香饭，薄切紫鳞烹水葵。雨滴篷声青雀舫，浪摇花影白莲池。停杯一问苏州客，何似吴松江上时。
桥亭卯饮:卯时偶饮斋时卧，林下高桥桥上亭。松影过窗眠始觉，竹风吹雨醉初醒。就荷叶上包鱼鲊，当石渠中浸酒瓶。生计悠悠身兀兀，甘从妻唤作刘伶。
舟中夜坐:潭边霁后多清景，桥下凉来足好风。秋鹤一双船一只，夜深相伴月明中。
题西亭:多见朱门富贵人，林园未毕即无身。我今幸作西亭主，已见池塘五度春。
观游鱼:绕池闲步看鱼游，正值儿童弄钓舟。一种爱鱼心各异，我来施食尔垂钩。
看采莲:小桃闲上小莲船，半采红莲半白莲。不似江南恶风浪，芙蓉池在卧床前。
看采菱:菱池如镜净无波，白点花稀青角多。时唱一声新水调，谩人道是采菱歌。
夭老:早世身如风里烛，暮年发似镜中丝。谁人断得人间事，少夭堪伤老又悲。
秋池:洗浪清风透水霜，水边闲坐一绳床。眼尘心垢见皆尽，不是秋池是道场。
新雪二首（寄杨舍人）:不思北省烟霄地，不忆南宫风月天。唯忆静恭杨阁老，小园新雪暖炉前。不思朱雀街东鼓，不忆青龙寺后钟。唯忆夜深新雪后，新昌台上七株松。
和微之任校书郎日过三乡:三乡过日君年几，今日君年五十馀。不独年催身亦变，校书郎变作尚书。
和微之十七与君别及陇月花枝之咏:别时十七今头白，恼乱君心三十年。垂老休吟花月句，恐君更结后身缘。
思往喜今:忆除司马向江州，及此凡经十五秋。虽在簪裾从俗累，半寻山水是闲游。谪居终带乡关思，领郡犹分邦国忧。争似如今作宾客，都无一念到心头。
题平泉薛家雪堆庄:怪石千年应自结，灵泉一带是谁开。蹙为宛转青蛇项，喷作玲珑白雪堆。赤日旱天长看雨，玄阴腊月亦闻雷。所嗟地去都门远，不得肩舁每日来。
疑梦二首:莫惊宠辱虚忧喜，莫计恩雠浪苦辛。黄帝孔丘无处问，安知不是梦中身。鹿疑郑相终难辨，蝶化庄生讵可知。假使如今不是梦，能长于梦几多时。
夜宴惜别:笙歌旖旎曲终头，转作离声满坐愁。筝怨朱弦从此断，烛啼红泪为谁流。夜长似岁欢宜尽，醉未如泥饮莫休。何况鸡鸣即须别，门前风雨冷修修。
吾土:身心安处为吾土，岂限长安与洛阳。水竹花前谋活计，琴诗酒里到家乡。荣先生老何妨乐，楚接舆歌未必狂。不用将金买庄宅，城东无主是春光。
题岐王旧山池石壁:树深藤老竹回环，石壁重重锦翠斑。俗客看来犹解爱，忙人到此亦须闲。况当霁景凉风后，如在千岩万壑间。黄绮更归何处去，洛阳城内有商山。
病眼花:头风目眩乘衰老，只有增加岂有瘳。花发眼中犹足怪，柳生肘上亦须休。大窠罗绮看才辨，小字文书见便愁。必若不能分黑白，却应无悔复无尤。
早饮醉中除河南尹敕到:雪拥衡门水满池，温炉卯后暖寒时。绿醅新酎尝初醉，黄纸除书到不知。厚俸自来诚忝滥，老身欲起尚迟疑。应须了却丘中计，女嫁男婚三径资。
除夜:病眼少眠非守岁，老心多感又临春。火销灯尽天明后，便是平头六十人。
府西池:柳无气力枝先动，池有波纹冰尽开。今日不知谁计会，春风春水一时来。
天津桥:津桥东北斗亭西，到此令人诗思迷。眉月晚生神女浦，脸波春傍窈娘堤。柳丝袅袅风缲出，草缕茸茸雨剪齐。报道前驱少呼喝，恐惊黄鸟不成啼。
府中夜赏:樱桃厅院春偏好，石井栏堂夜更幽。白粉墙头花半出，绯纱烛下水平流。闲留宾客尝新酒，醉领笙歌上小舟。舞袖飘飖棹容与，忽疑身是梦中游。
哭崔儿:掌珠一颗儿三岁，鬓雪千茎父六旬。岂料汝先为异物，常忧吾不见成人。悲肠自断非因剑，啼眼加昏不是尘。怀抱又空天默默，依前重作邓攸身。
初丧崔儿报微之晦叔:书报微之晦叔知，欲题崔字泪先垂。世间此恨偏敦我，天下何人不哭儿。蝉老悲鸣抛蜕后，龙眠惊觉失珠时。文章十帙官三品，身后传谁庇荫谁。
府斋感怀酬梦得:府伶呼唤争先到，家酝提携动辄随。合是人生开眼日，自当年老敛眉时。丹砂炼作三铢土，玄发看成一把丝。劳寄新诗远安慰，不闻枯树再生枝。
与诸道者同游二室至九龙潭作:喜逢二室游仙子，厌作三川守土臣。举手摩挲潭上石，开襟斗薮府中尘。他日终为独往客，今朝未是自由身。若言尹是嵩山主，三十六峰应笑人。
履道池上作:家池动作经旬别，松竹琴鱼好在无。树暗小巢藏巧妇，渠荒新叶长慈姑。不因车马时时到，岂觉林园日日芜。犹喜春深公事少，每来花下得踟蹰。
水堂醉卧问杜三十一:闻君洛下住多年，何处春流最可怜。为问魏王堤岸下，何如同德寺门前。无妨水色堪闲玩，不得泉声伴醉眠。那似此堂帘幕底，连明连夜碧潺湲。
座中戏呈诸少年:衰容禁得无多酒，秋鬓新添几许霜。纵有风情应淡薄，假如老健莫夸张。兴来吟咏从成癖，饮后酣歌少放狂。不为倚官兼挟势，因何入得少年场。
雪后早过天津桥偶呈诸客:官桥晴雪晓峨峨，老尹行吟独一过。紫绶相辉应不恶，白须同色复如何。悠扬短景凋年急，牢落衰情感事多。犹赖洛中饶醉客，时时泥我唤笙歌。
早春雪后赠洛阳李长官长水郑明府二同年:献岁晴和风景新，铜驼街郭暖无尘。府庭共贺三川雪，县道分行百里春。朱绂洛阳官位屈，青袍长水俸钱贫。有何功德纡金紫，若比同年是幸人。
醉吟:醉来忘渴复忘饥，冠带形骸杳若遗。耳底斋钟初过后，心头卯酒未消时。临风朗咏从人听，看雪闲行任马迟。应被众疑公事慢，承前府尹不吟诗。
府酒五绝。变法:自惭到府来周岁，惠爱威棱一事无。唯是改张官酒法，渐从浊水作醍醐。
府酒五绝。招客:日午微风且暮寒，春风冷峭雪乾残。碧毡帐下红炉畔，试为来尝一醆看。
府酒五绝。辨味:甘露太甜非正味，醴泉虽洁不芳馨。杯中此物何人别，柔旨之中有典刑。
府酒五绝。自劝:忆昔羁贫应举年，脱衣典酒曲江边。十千一斗犹赊饮，何况官供不著钱。
府酒五绝。谕妓:烛泪夜粘桃叶袖，酒痕春污石榴裙。莫辞辛苦供欢宴，老后思量悔煞君。
南龙兴寺残雪:南龙兴寺春晴后，缓步徐吟绕四廊。老趁风花应不称，闲寻松雪正相当。吏人引从多乘舆，宾客逢迎少下堂。不拟人间更求事，些些疏懒亦何妨。
天宫阁早春:天宫高阁上何频，每上令人耳目新。前日晚登缘看雪，今朝晴望为迎春。林莺何处吟筝柱，墙柳谁家晒麹尘。可惜三川虚作主，风光不属白头人。
赠晦叔忆梦得:自别崔公四五秋，因何临老转风流。归来不说秦中事，歇定唯谋洛下游。酒面浮花应是喜，歌眉敛黛不关愁。得君更有无厌意，犹恨尊前欠老刘。
闲吟:贫穷汲汲求衣食，富贵营营役心力。人生不富即贫穷，光阴易过闲难得。我今幸在穷富间，虽在朝廷不入山。看雪寻花玩风月，洛阳城里七年闲。
咏史（九年十一月作）:秦磨利刀斩李斯，齐烧沸鼎烹郦其。可怜黄绮入商洛，闲卧白云歌紫芝。彼为菹醢机上尽，此为鸾皇天外飞。去者逍遥来者死，乃知祸福非天为。
戏招诸客:黄醅绿醑迎冬熟，绛帐红炉逐夜开。谁道洛中多逸客，不将书唤不曾来。
十二月二十三日作，兼呈晦叔:案头历日虽未尽，向后唯残六七行。床下酒瓶虽不满，犹应醉得两三场。病身不许依年老，拙宦虚教逐日忙。闻健偷闲且勤饮，一杯之外莫思量。
早春醉吟，寄太原令狐相公、苏州刘郎中:雪夜闲游多秉烛，花时暂出亦提壶。别来少遇新诗敌，老去难逢旧饮徒。大振威名降北虏，勤行惠化活东吴。不知歌酒腾腾兴，得似河南醉尹无。
酬舒三员外见赠长句:自请假来多少日，五旬光景似须臾。已判到老为狂客，不分当春作病夫。杨柳花飘新白雪，樱桃子缀小红珠。头风不敢多多饮，能酌三分相劝无。
将归一绝:欲去公门返野扉，预思泉竹已依依。更怜家酝迎春熟，一瓮醍醐待我归。
睡觉偶吟:官初罢后归来夜，天欲明前睡觉时。起坐思量更无事，身心安乐复谁知。
感旧诗卷:夜深吟罢一长吁，老泪灯前湿白须。二十年前旧诗卷，十人酬和九人无。
酬李二十侍郎:笋老兰长花渐稀，衰翁相对惜芳菲。残莺著雨慵休啭，落絮无风凝不飞。行掇木芽供野食，坐牵萝蔓挂朝衣。十年分手今同醉，醉未如泥莫道归。
和梦得:纶阁沈沈天宠命，苏台籍籍有能声。岂唯不得清文力，但恐空传冗吏名。郎署回翔何水部，江湖留滞谢宣城。所嗟非独君如此，自古才难共命争。
赠草堂宗密上人:吾师道与佛相应，念念无为法法能。口藏宣传十二部，心台照耀百千灯。尽离文字非中道，长住虚空是小乘。少有人知菩萨行，世间只是重高僧。
喜照密闲实四上人见过:紫袍朝士白髯翁，与俗乖疏与道通。官秩三回分洛下，交游一半在僧中。臭帑世界终须出，香火因缘久愿同。斋后将何充供养，西轩泉石北窗风。
赠皇甫六张十五李二十三宾客:昨日三川新罢守，今年四皓尽分司。幸陪散秩闲居日，好是登山临水时。家未苦贫常酝酒，身虽衰病尚吟诗。龙门泉石香山月，早晚同游报一期。
池上闲咏:青莎台上起书楼，绿藻潭中系钓舟。日晚爱行深竹里，月明多上小桥头。暂尝新酒还成醉，亦出中门便当游。一部清商聊送老，白须萧飒管弦秋。
凉风叹:昨夜凉风又飒然，萤飘叶坠卧床前。逢秋莫叹须知分，已过潘安三十年。
和高仆射罢节度让尚书授少保分司喜遂游山水之作:暂辞八座罢双旌，便作登山临水行。能以忠贞酬重任，不将富贵碍高情。朱门出去簪缨从，绛帐归来歌吹迎。鞍辔闹装光满马，何人信道是书生。
送考功崔郎中赴阙:称意新官又少年，秋凉身健好朝天。青云上了无多路，却要徐驱稳著鞭。
闻歌者唱微之诗:新诗绝笔声名歇，旧卷生尘箧笥深。时向歌中闻一句，未容倾耳已伤心。
醉送李二十常侍赴镇浙东:靖安客舍花枝下，共脱青衫典浊醪。今日洛桥还醉别，金杯翻污麒麟袍。喧阗夙驾君脂辖，酩酊离筵我藉糟。好去商山紫芝伴，珊瑚鞭动马头高。
醉别程秀才:五度龙门点额回，却缘多艺复多才。贫泥客路黏难出，愁锁乡心掣不开。何必更游京国去，不如且入醉乡来。吴弦楚调潇湘弄，为我殷勤送一杯。
自咏:白衣居士紫芝仙，半醉行歌半坐禅。今日维摩兼饮酒，当时绮季不请钱。等闲池上留宾客，随事灯前有管弦。但问此身销得否，分司气味不论年。
衰荷:白露凋花花不残，凉风吹叶叶初乾。无人解爱萧条境，更绕衰丛一匝看。
池上送考功崔郎中，兼别房窦二妓:文昌列宿征还日，洛浦行云放散时。鹓鹭上天花逐水，无因再会白家池。
自问:依仁台废悲风晚，履信池荒宿草春。自问老身骑马出，洛阳城里觅何人。
送陈许高仆射赴镇:敦诗说礼中军帅，重士轻财大丈夫。常与师徒同苦乐，不教亲故隔荣枯。花钿坐绕黄金印，丝管行随白玉壶。商皓老狂唯爱醉，时时能寄酒钱无。
同诸客题于家公主旧宅:平阳旧宅少人游，应是游人到即愁。布谷鸟啼桃李院，络丝虫怨凤凰楼。台倾滑石犹残砌，帘断珍珠不满钩。闻道至今萧史在，髭须雪白向明州。
秋夜听高调凉州:楼上金风声渐紧，月中银字韵初调。促张弦柱吹高管，一曲凉州入泬寥。
香山寺二绝:空山寂静老夫闲，伴鸟随云往复还。家酝满瓶书满架，半移生计入香山。爱风岩上攀松盖，恋月潭边坐石棱。且共云泉结缘境，他生当作此山僧。
送舒著作重授省郎赴阙:三岁相依在洛都，游花宴月饱欢娱。惜别笙歌多怨咽，愿留轩盖少踟蹰。剑磨光彩依前出，鹏举风云逐后驱。从此求闲应不得，更能重醉白家无。
同诸客嘲雪中马上妓:珊瑚鞭亸马踟蹰，引手低蛾索一盂。腰为逆风成弱柳，面因冲冷作凝酥。银篦稳篸乌罗帽，花襜宜乘叱拨驹。雪里君看何所似，王昭君妹写真图。
喜刘苏州恩赐金紫，遥想贺宴，以诗庆之:海内姑苏太守贤，恩加章绶岂徒然。贺宾喜色欺杯酒，醉妓欢声遏管弦。鱼珮葺鳞光照地，鹘衔瑞带势冲天。莫嫌鬓上些些白，金紫由来称长年。
蓝田刘明府携酌相过与皇甫郎中卯时同饮醉后赠之:腊月九日暖寒客，卯时十分空腹杯。玄晏舞狂乌帽落，蓝田醉倒玉山颓。貌偷花色老暂去，歌蹋柳枝春暗来。不为刘家贤圣物，愁翁笑口大难开。
早春忆苏州寄梦得:吴苑四时风景好，就中偏好是春天。霞光曙后殷于火，水色晴来嫩似烟。士女笙歌宜月下，使君金紫称花前。诚知欢乐堪留恋，其奈离乡已四年。
负春:病来道士教调气，老去山僧劝坐禅。孤负春风杨柳曲，去年断酒到今年。
早春招张宾客:久雨初晴天气新，风烟草树尽欣欣。虽当冷落衰残日，还有阳和暖活身。池色溶溶蓝染水，花光焰焰火烧春。商山老伴相收拾，不用随他年少人。
春池上戏赠李郎中:满池春水何人爱，唯我回看指似君。直似挼蓝新汁色，与君南宅染罗裙。
家酿新熟每尝辄醉妻侄等劝令少饮因成长句以谕之:君应怪我朝朝饮，不说向君君不知。身上幸无疼痛处，瓮头正是撇尝时。刘妻劝谏夫休醉，王侄分疏叔不痴。六十三翁头雪白，假如醒黠欲何为。
题令狐家木兰花:腻如玉指涂朱粉，光似金刀剪紫霞。从此时时春梦里，应添一树女郎花。
晚春闲居杨工部寄诗、杨常州寄茶同到因以长句答之:宿酲寂寞眠初起，春意阑珊日又斜。劝我加餐因早笋，恨人休醉是残花。闲吟工部新来句，渴饮毗陵远到茶。兄弟东西官职冷，门前车马向谁家。
玉泉寺南三里涧下多深红踯躅繁艳殊常感惜题诗以示游者:玉泉南涧花奇怪，不似花丛似火堆。今日多情唯我到，每年无故为谁开。宁辞辛苦行三里，更与留连饮两杯。犹有一般辜负事，不将歌舞管弦来。
早服云母散:晓服云英漱井华，寥然身若在烟霞。药销日晏三匙饭，酒渴春深一碗茶。每夜坐禅观水月，有时行醉玩风花。净名事理人难解，身不出家心出家。
侍中晋公欲到东洛先蒙书问期宿龙门思往感今辄献长句:昔蒙兴化池头送，今许龙门潭上期。聚散但惭长见念，荣枯安敢道相思。功成名遂来虽久，云卧山游去未迟。闻说风情筋力在，只如初破蔡州时。
奉和晋公侍中蒙除留守行及洛师感悦发中斐然成咏之作:鸾凤翱翔在寥廓，貂蝉萧洒出埃尘。致成尧舜升平代，收得夔龙强健身。抛掷功名还史册，分张欢乐与交亲。商山老皓虽休去，终是留侯门下人。
送刘五司马赴任硖州兼寄崔使君:位下才高多怨天，刘兄道胜独恬然。贫于扬子两三倍，老过荣公六七年。笔砚莫抛留压案，箪瓢从陋也销钱。郡丞自合当优礼，何况夷陵太守贤。
菩提寺上方晚眺:楼阁高低树浅深，山光水色暝沉沉。嵩烟半卷青绡幕，伊浪平铺绿绮衾。飞鸟灭时宜极目，远风来处好开襟。谁知不离簪缨内，长得逍遥自在心。
读老子:言者不如知者默，此语吾闻于老君。若道老君是知者，缘何自著五千文。
读庄子:庄生齐物同归一，我道同中有不同。遂性逍遥虽一致，鸾凰终校胜蛇虫。
读禅经:须知诸相皆非相，若住无馀却有馀。言下忘言一时了，梦中说梦两重虚。空花岂得兼求果，阳焰如何更觅鱼。摄动是禅禅是动，不禅不动即如如。
问鹤:乌鸢争食雀争窠，独立池边风雪多。尽日蹋冰翘一足，不鸣不动意如何。
代鹤答:鹰爪攫鸡鸡肋折，鹘拳蹴雁雁头垂。何如敛翅水边立，飞上云松栖稳枝。
哭崔二十四常侍:貂冠初别九重门，马鬣新封四尺坟。薤露歌词非白雪，旌铭官爵是浮云。伯伦每置随身锸，元亮先为自祭文。莫道高风无继者，一千年内有崔君。
送兖州崔大夫驸马赴镇（唐人绝句作送崔驸马赴衮州）:戚里夸为贤驸马，儒家认作好诗人。鲁侯不得辜风景，沂水年年有暮春。
少年问:少年怪我问如何，何事朝朝醉复歌。号作乐天应不错，忧愁时少乐时多。
问少年:千首诗堆青玉案，十分酒写白金盂。回头却问诸年少，作个狂夫得了无。
代琵琶弟子谢女师曹供奉寄新调弄谱:琵琶师在九重城，忽得书来喜且惊。一纸展看非旧谱，四弦翻出是新声。蕤宾掩抑娇多怨，散水玲珑峭更清。珠颗泪沾金捍拨，红妆弟子不胜情。
代林园戏赠:南院今秋游宴少，西坊近日往来频。假如宰相池亭好，作客何如作主人。
戏答林园:岂独西坊来往频，偷闲处处作游人。衡门虽是栖迟地，不可终朝锁老身。
重戏赠:集贤池馆从他盛，履道林亭勿自轻。往往归来嫌窄小，年年为主莫无情。
重戏答:小水低亭自可亲，大池高馆不关身。林园莫妒裴家好，憎故怜新岂是人。
早秋登天宫寺阁赠诸客:天宫阁上醉萧辰，丝管闲听酒慢巡。为向凉风清景道，今朝属我两三人。
晓上天津桥闲望偶逢卢郎中、张员外携酒同倾:上阳宫里晓钟后，天津桥头残月前。空阔境疑非下界，飘飖身似在寥天。星河隐映初生日，楼阁葱茏半出烟。此处相逢倾一醆，始知地上有神仙。
八月十五日夜同诸客玩月:月好共传唯此夜，境闲皆道是东都。嵩山表里千重雪，洛水高低两颗珠。清景难逢宜爱惜，白头相劝强欢娱。诚知亦有来年会，保得晴明强健无。
醉游平泉:狂歌箕踞酒尊前，眼不看人面向天。洛客最闲唯有我，一年四度到平泉。
酬皇甫郎中对新菊花见忆:爱菊高人吟逸韵，悲秋病客感衰怀。黄花助兴方携酒，红叶添愁正满阶。居士荤腥今已断，仙郎杯杓为谁排。愧君相忆东篱下，拟废重阳一日斋。
夜宴醉后留献裴侍中:九烛台前十二姝，主人留醉任欢娱。翩翻舞袖双飞蝶，宛转歌声一索珠。坐久欲醒还酩酊，夜深初散又踟蹰。南山宾客东山妓，此会人间曾有无。
和韦庶子远坊赴宴未夜先归之作兼呈裴员外:促席留欢日未曛，远坊归思已纷纷。无妨按辔行乘月，何必逃杯走似云。银烛忍抛杨柳曲，金鞍潜送石榴裙。到时常晚归时早，笑乐三分校一分。
集贤池答侍中问:主人晚入皇城宿，问客裴回何所须。池月幸闲无用处，今宵能借客游无。
送宗实上人游江南:忽辞洛下缘何事，拟向江南住几时。每过渡头应问法，无妨菩萨是船师。
和同州杨侍郎夸柘枝见寄:细吟冯翊使君诗，忆作馀杭太守时。君有一般输我事，柘枝看校十年迟。
冬日平泉路晚归:山路难行日易斜，烟村霜树欲栖鸦。夜归不到应闲事，热饮三杯即是家。
利仁北街作:草色斑斑春雨晴，利仁坊北面西行。踟蹰立马缘何事，认得张家歌吹声。
洛阳堰闲行:洛阳堰上新晴日，长夏门前欲暮春。遇酒即沽逢树歇，七年此地作闲人。
过永宁:村杏野桃繁似雪，行人不醉为谁开。赖逢山县卢明府，引我花前劝一杯。
往年稠桑曾丧白马题诗厅壁今来尚存又复感怀更题绝句:路傍埋骨蒿草合，壁上题诗尘藓生。马死七年犹怅望，自知无乃太多情。
罗敷水:野店东头花落处，一条流水号罗敷。芳魂艳骨知何处，春草茫茫墓亦无。
和刘汝州酬侍中见寄长句因书集贤坊胜事戏而问之:洛川汝海封畿接，履道集贤来往频。一复时程虽不远，百馀步地更相亲。朱门陪宴多投辖，青眼留欢任吐茵。闻道郡斋还有酒，花前月下对何人。
五月斋戒罢宴彻乐闻韦宾客皇甫郎中饮会亦稀…长句呈谢:妓房匣镜满红埃，酒库封瓶生绿苔。居士尔时缘护戒，车公何事亦停杯。散斋香火今朝散，开素盘筵后日开。随意往还君莫怪，坐禅僧去饮徒来。
偶吟:好官病免曾三度，散地归休已七年。老自退闲非世弃，贫蒙强健是天怜。韦荆南去留春服，王侍中来乞酒钱。便得一年生计足，与君美食复甘眠。
池上即事:移床避日依松竹，解带当风挂薜萝。钿砌池心绿蘋合，粉开花面白莲多。久阴新霁宜丝管，苦热初凉入绮罗。家酝瓶空人客绝，今宵争奈月明何。
谕亲友:适情处处皆安乐，大抵园林胜市朝。烦闹荣华犹易过，优闲福禄更难销。自怜老大宜疏散，却被交亲叹寂寥。终日相逢不相见，两心相去一何遥。
龙门送别皇甫泽州赴任、韦山人南游:隼旟归洛知何日，鹤驾还嵩莫过春。惆怅香山云水冷，明朝便是独游人。
刘苏州寄酿酒糯米李浙东寄杨柳枝舞衫偶因尝酒…寄谢之:柳枝谩蹋试双袖，桑落初香尝一杯。金屑醅浓吴米酿，银泥衫稳越娃裁。舞时已觉愁眉展，醉后仍教笑口开。惭愧故人怜寂寞，三千里外寄欢来。
寄杨六侍郎（时杨初授户部，予不赴同州）:西户最荣君好去，左冯虽稳我慵来。秋风一箸鲈鱼鲙，张翰摇头唤不回。
韦七自太子宾客再除秘书监，以长句贺而饯之:离筵莫怆且同欢，共贺新恩拜旧官。屈就商山伴麋鹿，好归芸阁狎鹓鸾。落星石上苍苔古，画鹤厅前白露寒。老监姓名应在壁，相思试为拂尘看。
九年十一月二十一日感事而作（其日独游香山寺）:祸福茫茫不可期，大都早退似先知。当君白首同归日，是我青山独往时。顾索素琴应不暇，忆牵黄犬定难追。麒麟作脯龙为醢，何似泥中曳尾龟。
即事重题:重裘暖帽宽毡履，小阁低窗深地炉。身稳心安眠未起，西京朝士得知无。
将归渭村先寄舍弟:一年年觉此身衰，一日日知前事非。咏月嘲风先要减，登山临水亦宜稀。子平嫁娶贫中毕，元亮田园醉里归。为报阿连寒食下，与吾酿酒扫柴扉。
咏怀:随缘逐处便安闲，不入朝廷不住山。心似虚舟浮水上，身同宿鸟寄林间。尚平婚嫁了无累，冯翊符章封却还。处分贫家残活计，匹如身后莫相关。
从同州刺史改授太子少傅分司:承华东署三分务，履道西池七过春。歌酒优游聊卒岁，园林萧洒可终身。留侯爵秩诚虚贵，疏受生涯未苦贫。月俸百千官二品，朝廷雇我作闲人。
裴令公席上赠别梦得:年老官高多别离，转难相见转相思。雪销酒尽梁王起，便是邹枚分散时。
又题一绝:貌随年老欲何如，兴遇春牵尚有馀。遥见人家花便入，不论贵贱与亲疏。
老来生计:老来生计君看取，白日游行夜醉吟。陶令有田唯种黍，邓家无子不留金。人间荣耀因缘浅，林下幽闲气味深。烦虑渐消虚白长，一年心胜一年心。
叹春风兼赠李二十侍郎二绝:树根雪尽催花发，池岸冰消放草生。唯有须霜依旧白，春风于我独无情。道场斋戒今初毕，酒伴欢娱久不同。不把一杯来劝我，无情亦得似春风。
春来频与李二宾客郭外同游，因赠长句:风光引步酒开颜，送老消春嵩洛间。朝蹋落花相伴出，暮随飞鸟一时还。我为病叟诚宜退，君是才臣岂合闲。可惜济时心力在，放教临水复登山。
二月二日:二月二日新雨晴，草芽菜甲一时生。轻衫细马春年少，十字津头一字行。
奉和令公绿野堂种花:绿野堂开占物华，路人指道令公家。令公桃李满天下，何用堂前更种花。
清明日登老君阁望洛城，赠韩道士:风光烟火清明日，歌哭悲欢城市间。何事不随东洛水，谁家又葬北邙山。中桥车马长无已，下渡舟航亦不闲。冢墓累累人扰扰，辽东怅望鹤飞还。
三月三日:画堂三月初三日，絮扑窗纱燕拂檐。莲子数杯尝冷酒，柘枝一曲试春衫。阶临池面胜看镜，户映花丛当下帘。指点楼南玩新月，玉钩素手两纤纤。
雨中听琴者弹别鹤操:双鹤分离一何苦，连阴雨夜不堪闻。莫教迁客孀妻听，嗟叹悲啼泥杀君。
酬郑二司录与李六郎中寒食日相过，同宴见赠:偶因冷节会嘉宾，况是平生心所亲。迎接须矜疏傅老，只供莫笑阮家贫。杯盘狼藉宜侵夜，风景阑珊欲过春。相对喜欢还怅望，同年只有此三人。
喜杨六侍御同宿（一喜下有与字）:岸帻静言明月夜，匡床闲卧落花朝。二三月里饶春睡，七八年来不早朝。浊水清尘难会合，高鹏低鷃各逍遥。眼看又上青云去，更卜同衾一两宵。
闲居春尽:闲泊池舟静掩扉，老身慵出客来稀。愁应暮雨留教住，春被残莺唤遣归。揭瓮偷尝新熟酒，开箱试著旧生衣。冬裘夏葛相催促，垂老光阴速似飞。
香山避暑二绝:六月滩声如猛雨，香山楼北畅师房。夜深起凭阑干立，满耳潺湲满面凉。纱巾草履竹疏衣，晚下香山蹋翠微。一路凉风十八里，卧乘篮舆睡中归。
老夫:七八年来游洛都，三分游伴二分无。风前月下花园里，处处唯残个老夫。世事劳心非富贵，人间实事是欢娱。谁能逐我来闲坐，时共酣歌倾一壶。
宿香山寺酬广陵牛相公见寄:手札八行诗一篇，无由相见但依然。君匡圣主方行道，我事空王正坐禅。支许徒思游白月，夔龙未放下青天。应须且为苍生住，犹去悬车十四年。
以诗代书，寄户部杨侍郎，劝买东邻王家宅:劝君买取东邻宅，与我衡门相并开。云映嵩峰当户牖，月和伊水入池台。林园亦要闻闲置，筋力应须及健回。莫学因循白宾客，欲年六十始归来。
赠谈客:上客清谈何亹亹，幽人闲思自寥寥。请君休说长安事，膝上风清琴正调。
初入香山院对月（太和六年秋作）:老住香山初到夜，秋逢白月正圆时。从今便是家山月，试问清光知不知。
尝酒听歌招客:一瓮香醪新插刍，双鬟小妓薄能讴。管弦渐好新教得，罗绮虽贫免外求。世上贪忙不觉苦，人间除醉即须愁。不知此事君知否，君若知时从我游。
病中赠南邻觅酒:头痛牙疼三日卧，妻看煎药婢来扶。今朝似校抬头语，先问南邻有酒无。
晓眠后寄杨户部:软绫腰褥薄绵被，凉冷秋天稳暖身。一觉晓眠殊有味，无因寄与早朝人。
喜梦得自冯翊归洛，兼呈令公:上客新从左辅回，高阳兴助洛阳才。已将四海声名去，又占三春风景来。甲子等头怜共老，文章敌手莫相猜。邹枚未用争诗酒，且饮梁王贺喜杯。
斋戒满夜，戏招梦得:纱笼灯下道场前，白日持斋夜坐禅。无复更思身外事，未能全尽世间缘。明朝又拟亲杯酒，今夕先闻理管弦。方丈若能来问疾，不妨兼有散花天。
答梦得秋庭独坐见赠:林梢隐映夕阳残，庭际萧疏夜气寒。霜草欲枯虫思急，风枝未定鸟栖难。容衰见镜同惆怅，身健逢杯且喜欢。应是天教相暖热，一时垂老与闲官。
长斋月满携酒先与梦得对酌醉中同赴令公之宴戏赠梦得:斋宫前日满三旬，酒榼今朝一拂尘。乘兴还同访戴客，解酲仍对姓刘人。病心汤沃寒灰活，老面花生朽木春。若怕平原怪先醉，知君未惯吐车茵。
吴秘监每有美酒独酌独醉但蒙诗报不以饮招…酬兼呈梦得:蓬山仙客下烟霄，对酒唯吟独酌谣。不怕道狂挥玉爵，亦曾乘兴解金貂。君称名士夸能饮，我是愚夫肯见招。赖有伯伦为醉伴，何愁不解傲松乔。
初冬月夜得皇甫泽州手札并诗数篇因遣报书偶题长句:清泠玉韵两三章，落箔银钩七八行。心逐报书悬雁足，梦寻来路绕羊肠。水南地空多明月，山北天寒足早霜。最恨泼醅新熟酒，迎冬不得共君尝。
酬令公雪中见赠，讶不与梦得同相访:雪似鹅毛飞散乱，人披鹤氅立裴回。邹生枚叟非无兴，唯待梁王召即来。
题酒瓮呈梦得:若无清酒两三瓮，争向白须千万茎。麹糵销愁真得力，光阴催老苦无情。凌烟阁上功无分，伏火炉中药未成。更拟共君何处去，且来同作醉先生。
迂叟:一辞魏阙就商宾，散地闲居八九春。初时被目为迂叟，近日蒙呼作隐人。冷暖俗情谙世路，是非闲论任交亲。应须绳墨机关外，安置疏愚钝滞身。
洛下闲居，寄山南令狐相公:已收身向园林下，犹寄名于禄仕间。不锻嵇康弥懒静，无金疏傅更贫闲。支分门内馀生计，谢绝朝中旧往还。唯是相君忘未得，时思汉水梦巴山。
对酒劝令公开春游宴:时泰岁丰无事日，功成名遂自由身。前头更有忘忧日，向上应无快活人。自去年来多事故，从今日去少交亲。宜须数数谋欢会，好作开成第二春。
与梦得偶同到敦诗宅，感而题壁:山东才副苍生愿，川上俄惊逝水波。履道凄凉新第宅，宣城零落旧笙歌。园荒唯有薪堪采，门冷兼无雀可罗。今日相逢偶同到，伤心不是故经过。
杨六尚书新授东川节度使，代妻戏贺兄嫂二绝:刘纲与妇共升仙，弄玉随夫亦上天。何似沙哥领崔嫂，碧油幢引向东川。金花银碗饶君用，罨画罗衣尽嫂裁。觅得黔娄为妹婿，可能空寄蜀茶来。
因梦得题公垂所寄蜡烛，因寄公垂:照梁初日光相似，出水新莲艳不如。却寄两条君令取，明年双引入中书。
令公南庄花柳正盛，欲偷一赏，先寄二篇:最忆楼花千万朵，偏怜堤柳两三株。拟提社酒携村妓，擅入朱门莫怪无。可惜亭台闲度日，欲偷风景暂游春。只愁花里莺饶舌，飞入宫城报主人。
春夜宴席上戏赠裴淄川:九十不衰真地仙，六旬犹健亦天怜。今年相遇莺花月，此夜同欢歌酒筵。四座齐声和丝竹，两家随分斗金钿。留君到晓无他意，图向君前作少年。
赠梦得:年颜老少与君同，眼未全昏耳未聋。放醉卧为春日伴，趁欢行入少年丛。寻花借马烦川守，弄水偷船恼令公。闻道洛城人尽怪，呼为刘白二狂翁。
同梦得暮春寄贺东西川二杨尚书:龙节对持真可爱，雁行相接更堪夸。两川风景同三月，千里江山属一家。鲁卫定知连气色，潘杨亦觉有光华。应怜洛下分司伴，冷宴闲游老看花。
喜小楼西新柳抽条:一行弱柳前年种，数尺柔条今日新。渐欲拂他骑马客，未多遮得上楼人。须教碧玉羞眉黛，莫与红桃作麹尘。为报金堤千万树，饶伊未敢苦争春。
和裴令公南庄绝句:陶庐僻陋那堪比，谢墅幽微不足攀。何似嵩峰三十六，长随申甫作家山。
偶作:篮舁出即忘归舍，柴户昏犹未掩关。闻客病时惭体健，见人忙处觉心闲。清凉秋寺行香去，和暖春城拜表还。木雁一篇须记取，致身才与不才间。
因梦得酬牛相公初到洛中小饮见赠:淮南挥手抛红旆，洛下回头向白云。政事堂中老丞相，制科场里旧将军。宫城烟月饶全占，关塞风光请半分。诗酒放狂犹得在，莫欺白叟与刘君。
送卢郎中赴河东裴令公幕:别时暮雨洛桥岸，到日凉风汾水波。荀令见君应问我，为言秋草闭门多。
送李滁州:君于觉路深留意，我亦禅门薄致功。未悟病时须去病，已知空后莫依空。白衣卧病嵩山下，皂盖行春楚水东。谁道三年千里别，两心同在道场中。
闲吟赠皇甫郎中亲家翁（新与皇甫结姻）:谁能嗟叹光阴暮，岂复忧愁活计贫。忽忽不知头上事，时时犹忆眼中人。早为良友非交势，晚接嘉姻不失亲。最喜两家婚嫁毕，一时抽得尚平身。
又戏答绝句（来句云不是道公狂不得，恨公逢我不教狂）:狂夫与我两相忘，故态些些亦不妨。纵酒放歌聊自乐，接舆争解教人狂。
令狐相公与梦得交情素深眷予分亦不浅一闻薨逝…继和:缄题重叠语殷勤，存没交亲自此分。前月使来犹理命，今朝诗到是遗文。银钩见晚书无报，玉树埋深哭不闻。最感一行绝笔字，尚言千万乐天君。
洛下雪中频与刘李二宾客宴集，因寄汴州李尚书:水南水北雪纷纷，雪里欢游莫厌频。日日暗来唯老病，年年少去是交亲。碧毡帐暖梅花湿，红燎炉香竹叶春。今日邹枚俱在洛，梁园置酒召何人。
看梦得题答李侍郎诗诗中有文星之句因戏和之:看题锦绣报琼瑰，俱是人天第一才。好遣文星守躔次，亦须防有客星来。
闲适:禄俸优饶官不卑，就中闲适是分司。风光暖助游行处，雨雪寒供饮宴时。肥马轻裘还且有，粗歌薄酒亦相随。微躬所要今皆得，只是蹉跎得校迟。
戏答思黯（思黯有能筝者，以此戏之）:何时得见十三弦，待取无云有月天。愿得金波明似镜，镜中照出月中仙。
酬裴令公赠马相戏:安石风流无奈何，欲将赤骥换青娥。不辞便送东山去，临老何人与唱歌。
早春持斋，答皇甫十见赠:正月晴和风气新，纷纷已有醉游人。帝城花笑长斋客，三十年来负早春。
戏赠梦得，兼呈思黯:霜鬓莫欺今老矣，一杯莫笑便陶然。陈郎中处为高户，裴使君前作少年。顾我独狂多自哂，与君同病最相怜。月终斋满谁开素，须拟奇章置一筵。
早春忆游思黯南庄，因寄长句:南庄胜处心常忆，借问轩车早晚游。美景难忘竹廊下，好风争奈柳桥头。冰消见水多于地，雪霁看山尽入楼。若待春深始同赏，莺残花落却堪愁。
奉和思黯自题南庄见示兼呈梦得:谢家别墅最新奇，山展屏风花夹篱。晓月渐沉桥脚底，晨光初照屋梁时。台头有酒莺呼客，水面无尘风洗池。除却吟诗两闲客，此中情状更谁知。
送蕲春李十九使君赴郡:可怜官职好文词，五十专城未是迟。晓日镜前无白发，春风门外有红旗。郡中何处堪携酒，席上谁人解和诗。唯共交亲开口笑，知君不及洛阳时。
寒食日寄杨东川:不知杨六逢寒食，作底欢娱过此辰。兜率寺高宜望月，嘉陵江近好游春。蛮旗似火行随马，蜀妓如花坐绕身。不使黔娄夫妇看，夸张富贵向何人。
醉后听唱桂华曲:桂华词意苦丁宁，唱到常娥醉便醒。此是人间肠断曲，莫教不得意人听。
早夏晓兴赠梦得:窗明帘薄透朝光，卧整巾簪起下床。背壁灯残经宿焰，开箱衣带隔年香。无情亦任他春去，不醉争销得昼长。一部清商一壶酒，与君明日暖新堂。
寄李蕲州:下车书奏龚黄课，动笔诗传鲍谢风。江郡讴谣夸杜母，洛城欢会忆车公。笛愁春尽梅花里，簟冷秋生薤叶中。不道蕲州歌酒少，使君难称与谁同。
酬思黯相公晚夏雨后感秋见赠:暮去朝来无歇期，炎凉暗向雨中移。夜长只合愁人觉，秋冷先应瘦客知。两幅彩笺挥逸翰，一声寒玉振清辞。无忧无病身荣贵，何故沉吟亦感时。
久雨闲闷，对酒偶吟:凄凄苦雨暗铜驼，袅袅凉风起漕河。自夏及秋晴日少，从朝至暮闷时多。鹭临池立窥鱼笱，隼傍林飞拂雀罗。赖有杯中神圣物，百忧无奈十分何。
题谢公东山障子:贤愚共在浮生内，贵贱同趋群动间。多见忙时已衰病，少闻健日肯休闲。鹰饥受绁从难退，鹤老乘轩亦不还。唯有风流谢安石，拂衣携妓入东山。
谢杨东川寄衣服:年年衰老交游少，处处萧条书信稀。唯有巢兄不相忘，春茶未断寄秋衣。
咏怀寄皇甫朗之:老大多情足往还，招僧待客夜开关。学调气后衰中健，不用心来闹处闲。养病未能辞薄俸，忘名何必入深山。与君别有相知分，同置身于木雁间。
东城晚归:一条邛杖悬龟榼，双角吴童控马衔。晚入东城谁识我，短靴低帽白蕉衫。
与梦得沽酒闲饮，且约后期:少时犹不忧生计，老后谁能惜酒钱。共把十千沽一斗，相看七十欠三年。闲征雅令穷经史，醉听清吟胜管弦。更待菊黄家酝熟，共君一醉一陶然。
与牛家妓乐雨后合宴:玉管清弦声旖旎，翠钗红袖坐参差。两家合奏洞房夜，八月连阴秋雨时。歌脸有情凝睇久，舞腰无力转裙迟。人间欢乐无过此，上界西方即不知。
和杨六尚书喜两弟汉公转吴兴鲁士赐章服…长句见示:华筵贺客日纷纷，剑外欢娱洛下闻。朱绂宠光新照地，彤襜喜气远凌云。荣联花萼诗难和，乐助埙篪酒易醺。感羡料应知我意，今生此事不如君。
梦得相过援琴命酒因弹秋思偶咏所怀兼寄继之待价二相府:闲居静侣偶相招，小饮初酣琴欲调。我正风前弄秋思，君应天上听云韶。时和始见陶钧力，物遂方知盛圣朝。双凤栖梧鱼在藻，飞沈随分各逍遥。
九月八日酬皇甫十见赠:君方对酒缀诗章，我正持斋坐道场。处处追游虽不去，时时吟咏亦无妨。霜蓬旧鬓三分白，露菊新花一半黄。惆怅东篱不同醉，陶家明日是重阳。
慕巢尚书书云室人欲为置一歌者非所安也…因而和之:东川已过二三春，南国须求一两人。富贵大都多老大，欢娱太半为亲宾。如愁翠黛应堪重，买笑黄金莫诉贫。他日相逢一杯酒，尊前还要落梁尘。
杪秋独夜:无限少年非我伴，可怜清夜与谁同。欢娱牢落中心少，亲故凋零四面空。红叶树飘风起后，白须人立月明中。前头更有萧条物，老菊衰兰三两丛。
苏州故吏:江南故吏别来久，今日池边识我无。不独使君头似雪，华亭鹤死白莲枯。
得杨湖州书颇夸抚民接宾纵酒题诗因以绝句戏之:岂独爱民兼爱客，不唯能饮又能文。白蘋洲上春传语，柳使君输杨使君。
同梦得和思黯见赠来诗中先叙三人同宴之欢…兼吟鄙怀:醉伴腾腾白与刘，何朝何夕不同游。留连灯下明犹饮，断送尊前倒即休。催老莫嫌孙稚长，加年须喜鬓毛秋。教他伯道争存活，无子无孙亦白头。
听歌:管妙弦清歌入云，老人合眼醉醺醺。诚知不及当年听，犹觉闻时胜不闻。
初冬即事呈梦得:青毡帐暖喜微雪，红地炉深宜早寒。走笔小诗能和否，泼醅新酒试尝看。僧来乞食因留宿，客到开尊便共欢。临老交亲零落尽，希君恕我取人宽。
天寒晚起引酌咏怀寄许州王尚书、汝州李常侍:叶覆冰池雪满山，日高慵起未开关。寒来更亦无过醉，老后何由可得闲。四海故交唯许汝，十年贫健是樊蛮。相思莫忘樱桃会，一放狂歌一破颜。
四年春:柳梢黄嫩草芽新，又入开成第四春。近日放慵多不出，少年嫌老可相亲。分司吉傅频过舍，致仕崔卿拟卜邻。时辈推迁年事到，往还多是白头人。
白发:白发生来三十年，而今须鬓尽皤然。歌吟终日如狂叟，衰疾多时似瘦仙。八戒夜持香火印，三光朝念蕊珠篇。其馀便被春收拾，不作闲游即醉眠。
公垂尚书以白马见寄，光洁稳善，以诗谢之:翩翩白马称金羁，领缀银花尾曳丝。毛色鲜明人尽爱，性灵驯善主偏知。免将妾换惭来处，试使奴牵欲上时。不蹶不惊行步稳，最宜山简醉中骑。
西楼独立:身著白衣头似雪，时时醉立小楼中。路人回顾应相怪，十一年来见此翁。
早春独登天宫阁:天宫日暖阁门开，独上迎春饮一杯。无限游人遥怪我，缘何最老最先来。
送苏州李使君赴郡二绝句:忆抛印绶辞吴郡，衰病当时已有余。今日贺君兼自喜，八回看换旧铜鱼。馆娃宫深春日长，乌鹊桥高秋夜凉。风月不知人世变，奉君直似奉吴王。
长洲曲新词:茂苑绮罗佳丽地，女湖桃李艳阳时。心奴已死胡容老，后辈风流是阿谁。
病中诗十五首。答闲上人来问因何风疾:一床方丈向阳开，劳动文殊问疾来。欲界凡夫何足道，四禅天始免风灾。
病中诗十五首。送嵩客:登山临水分无期，泉石烟霞今属谁。君到嵩阳吟此句，与教二十六峰知。
病中诗十五首。罢灸:病身佛说将何喻，变灭须臾岂不闻。莫遣净名知我笑，休将火艾灸浮云。
病中诗十五首。卖骆马:五年花下醉骑行，临卖回头嘶一声。项籍顾骓犹解叹，乐天别骆岂无情。
病中诗十五首。别柳枝:两枝杨柳小楼中，袅袅多年伴醉翁。明日放归归去后，世间应不要春风。
病中诗十五首。就暖偶酌戏诸诗酒旧侣:低屏软褥卧藤床，舁向前轩就日阳。一足任他为外物，三杯自要沃中肠。头风若见诗应愈，齿折仍夸笑不妨。细酌徐吟犹得在，旧游未必便相忘。
病中诗十五首。岁暮呈思黯相公、皇甫朗之及梦得尚书:岁暮皤然一老夫，十分流辈九分无。莫嫌身病人扶侍，犹胜无身可遣扶。
岁暮病怀赠梦得（时与梦得同患足疾）:十年四海故交亲，零落唯残两病身。共遣数奇从是命，同教步蹇有何因。眼随老减嫌长夜，体待阳舒望早春。新乐堂前旧池上，相过亦不要他人。
酬梦得贫居咏怀见赠:岁阴生计两蹉跎，相顾悠悠醉且歌。厨冷难留乌止屋，门闲可与雀张罗。病添庄舄吟声苦，贫欠韩康药债多。日望挥金贺新命，俸钱依旧又如何。
感苏州旧舫:画梁朽折红窗破，独立池边尽日看。守得苏州船舫烂，此身争合不衰残。
感旧石上字:闲拨船行寻旧池，幽情往事复谁知。太湖石上镌三字，十五年前陈结之。
斋戒:每因斋戒断荤腥，渐觉尘劳染爱轻。六贼定知无气色，三尸应恨少恩情。酒魔降伏终须尽，诗债填还亦欲平。从此始堪为弟子，竺乾师是古先生。
戏礼经老僧:香火一炉灯一盏，白头夜礼佛名经。何年饮著声闻酒，直到如今醉未醒。
近见慕巢尚书诗中屡有叹老思退之意又于洛下…谕之:近见诗中叹白发，遥知阃外忆东都。烟霞偷眼窥来久，富贵粘身摆得无。新置林园犹濩落，未终婚嫁且踟蹰。应须待到悬车岁，然后东归伴老夫。
对镜偶吟，赠张道士抱元:闲来对镜自思量，年貌衰残分所当。白发万茎何所怪，丹砂一粒不曾尝。眼昏久被书料理，肺渴多因酒损伤。今日逢师虽已晚，枕中治老有何方。
强起迎春，戏寄思黯:杖策人扶废病身，晴和强起一迎春。他时蹇跛纵行得，笑杀平原楼上人。
梦得前所酬篇有炼尽美少年之句因思往事…以长句答之:炼尽少年成白首，忆初相识到今朝。昔饶春桂长先折，今伴寒松取后凋。生事纵贫犹可过，风情虽老未全销。声华宠命人皆得，若个如君历七朝。
病后寒食:故纱绛帐旧青毡，药酒醺醺引醉眠。斗擞弊袍春晚后，摩挲病脚日阳前。行无筋力寻山水，坐少精神听管弦。抛掷风光负寒食，曾来未省似今年。
老病相仍以诗自解:荣枯忧喜与彭殇，都是人间戏一场。虫臂鼠肝犹不怪，鸡肤鹤发复何伤。昨因风发甘长往，今遇阳和又小康。还似远行装束了，迟回且住亦何妨。
皇甫郎中亲家翁赴任绛州，宴送出城赠别:慕贤入室交先定，结援通家好复成。新妇不嫌贫活计，娇孙同慰老心情。洛桥歌酒今朝散，绛路风烟几日行。欲识离群相恋意，为君扶病出都城。
残春晚起，伴客笑谈:掩户下帘朝睡足，一声黄鸟报残春。披衣岸帻日高起，两角青衣扶老身。策杖强行过里巷，引杯闲酌伴亲宾。莫言病后妨谈笑，犹恐多于不病人。
送唐州崔使君侍亲赴任:连持使节历专城，独贺崔侯最庆荣。乌府一抛霜简去，朱轮四从板舆行。发时止许沙鸥送，到日方乘竹马迎。唯虑郡斋宾友少，数杯春酒共谁倾。
春晚咏怀赠皇甫朗之:艳阳时节又蹉跎，迟暮光阴复若何。一岁平分春日少，百年通计老时多。多中更被愁牵引，少处兼遭病折磨。赖有销忧治闷药，君家浓酎我狂歌。
春尽日宴罢，感事独吟（开成五年三月三十日作）:五年三月今朝尽，客散筵空独掩扉。病共乐天相伴住，春随樊子一时归。闲听莺语移时立，思逐杨花触处飞。金带缒腰衫委地，年年衰瘦不胜衣。
病中辱崔宣城长句见寄兼有觥绮之赠因以四韵总而酬之:刘桢病发经春卧，谢脁诗来尽日吟。三道旧夸收片玉，一章新喜获双金。信题霞绮缄情重，酒试银觥表分深。科第门生满霄汉，岁寒少得似君心。
前有别杨柳枝绝句梦得继和云春尽絮飞留不得…戏答:柳老春深日又斜，任他飞向别人家。谁能更学孩童戏，寻逐春风捉柳花。
谈氏外孙生三日喜是男偶吟成篇兼戏呈梦得:玉芽珠颗小男儿，罗荐兰汤浴罢时。芣苡春来盈女手，梧桐老去长孙枝。庆传媒氏燕先贺，喜报谈家乌预知。明日贫翁具鸡黍，应须酬赛引雏诗。
宣州崔大夫阁老忽以近诗数十首见示吟讽之下…郡斋:谢玄晖殁吟声寝，郡阁寥寥笔砚闲。无复新诗题壁上，虚教远岫列窗间。忽惊歌雪今朝至，必恐文星昨夜还。再喜宣城章句动，飞觞遥贺敬亭山。
足疾:足疾无加亦不瘳，绵春历夏复经秋。开颜且酌尊中酒，代步多乘池上舟。幸有眼前衣食在，兼无身后子孙忧。应须学取陶彭泽，但委心形任去留。
晚池泛舟，遇景成咏，赠吕处士:岸浅桥平池面宽，飘然轻棹泛澄澜。风宜扇引开怀入，树爱舟行仰卧看。别境客稀知不易，能诗人少咏应难。唯怜吕叟时相伴，同把磻溪旧钓竿。
梦微之:夜来携手梦同游，晨起盈巾泪莫收。漳浦老身三度病，咸阳草树八回秋。君埋泉下泥销骨，我寄人间雪满头。阿卫韩郎相次去，夜台茫昧得知不。
感秋咏意:炎凉迁次速如飞，又脱生衣著熟衣。绕壁暗蛩无限思，恋巢寒燕未能归。须知流辈年年失，莫叹衰容日日非。旧语相传聊自慰，世间七十老人稀。
老病幽独，偶吟所怀:眼渐昏昏耳渐聋，满头霜雪半身风。已将身出浮云外，犹寄形于逆旅中。觞咏罢来宾阁闭，笙歌散后妓房空。世缘俗念消除尽，别是人间清净翁。
和杨尚书罢相后夏日游永安水亭兼招本曹杨侍郎同行:道行无喜退无忧，舒卷如云得自由。良冶动时为哲匠，巨川济了作虚舟。竹亭阴合偏宜夏，水槛风凉不待秋。遥爱翩翩双紫凤，入同官署出同游。
在家出家:衣食支吾婚嫁毕，从今家事不相仍。夜眠身是投林鸟，朝饭心同乞食僧。清唳数声松下鹤，寒光一点竹间灯。中宵入定跏趺坐，女唤妻呼多不应。
夜凉:露白风清庭户凉，老人先著夹衣裳。舞腰歌袖抛何处，唯对无弦琴一张。
继之尚书自余病来寄遗非一又蒙览醉吟先生…酬谢:衰残与世日相疏，惠好唯君分有馀。茶药赠多因病久，衣裳寄早及寒初。交情郑重金相似，诗韵清锵玉不如。醉傅狂言人尽笑，独知我者是尚书。
题香山新经堂招僧:烟满秋堂月满庭，香花漠漠磬泠泠。谁能来此寻真谛，白老新开一藏经。
偶题邓公（公即给事中珽之子也，饥穷老病，退居此村）:偶因携酒寻村客，聊复回车访薜萝。且值雪寒相慰问，不妨春暖更经过。翁居山下年空老，我得人间事校多。一种共翁头似雪，翁无衣食自如何。
早入皇城赠王留守仆射:津桥残月晓沈沈，风露凄清禁署深。城柳宫槐谩摇落，悲愁不到贵人心。
寄题庐山旧草堂，兼呈二林寺道侣:三十年前草堂主，而今虽在鬓如丝。登山寻水应无力，不似江州司马时。渐伏酒魔休放醉，犹残口业未抛诗。君行过到炉峰下，为报东林长老知。
改业:先生老去饮无兴，居士病来闲有馀。犹觉醉吟多放逸，不如禅定更清虚。柘枝紫袖教丸药，羯鼓苍头遣种蔬。却被山僧戏相问，一时改业意何如。
山下留别佛光和尚:劳师送我下山行，此别何人识此情。我已七旬师九十，当知后会在他生。
山中五绝句。岭上云:岭上白云朝未散，田中青麦旱将枯。自生自灭成何事，能逐东风作雨无。
山中五绝句。石上苔:漠漠斑斑石上苔，幽芳静绿绝纤埃。路傍凡草荣遭遇，曾得七香车辗来。
山中五绝句。林下樗:香檀文桂苦雕镌，生理何曾得自全。知我无材老樗否，一枝不损尽天年。
山中五绝句。涧中鱼:海水桑田欲变时，风涛翻覆沸天池。鲸吞蛟斗波成血，深涧游鱼乐不知。
山中五绝句。洞中蝙蝠:千年鼠化白蝙蝠，黑洞深藏避网罗。远害全身诚得计，一生幽暗又如何。
自戏三绝句。心问身:心问身云何泰然，严冬暖被日高眠。放君快活知恩否，不早朝来十一年。
自戏三绝句。身报心:心是身王身是宫，君今居在我宫中。是君家舍君须爱，何事论恩自说功。
自戏三绝句。心重答身:因我疏慵休罢早，遣君安乐岁时多。世间老苦人何限，不放君闲奈我何。
会昌元年春五绝句。病后喜过刘家:忽忆前年初病后，此生甘分不衔杯。谁能料得今春事，又向刘家饮酒来。
会昌元年春五绝句。赠举之仆射:鸡球饧粥屡开筵，谈笑讴吟间管弦。一月三回寒食会，春光应不负今年。
会昌元年春五绝句。卢尹贺梦得会中作:病闻川守贺筵开，起伴尚书饮一杯。任意少年长笑我，老人自觅老人来。
会昌元年春五绝句。题朗之槐亭:春风可惜无多日，家酝唯残软半瓶。犹望君归同一醉，篮舁早晚入槐亭。
会昌元年春五绝句。劝梦得酒:谁人功画麒麟阁，何客新投魑魅乡。两处荣枯君莫问，残春更醉两三场。
过裴令公宅二绝句:风吹杨柳出墙枝，忆得同欢共醉时。每到集贤坊地过，不曾一度不低眉。梁王旧馆雪濛濛，愁杀邹枚二老翁。假使明朝深一尺，亦无人到兔园中。
百日假满，少傅官停，自喜言怀:长告今朝满十旬，从兹萧洒便终身。老嫌手重抛牙笏，病喜头轻换角巾。疏傅不朝悬组绶，尚平无累毕婚姻。人言世事何时了，我是人间事了人。
题崔少尹上林坊新居:坊静居新深且幽，忽疑缩地到沧洲。宅东篱缺嵩峰出，堂后池开洛水流。高下三层盘野径，沿洄十里泛渔舟。若能为客烹鸡黍，愿伴田苏日日游。
新涧亭:烟萝初合涧新开，闲上西亭日几回。老病归山应未得，且移泉石就身来。
杨六尚书频寄新诗诗中多有思闲相就之志…报而谕之:君年殊未及悬车，未合将闲逐老夫。身健正宜金印绶，位高方称白髭须。若论尘事何由了，但问云心自在无。进退是非俱是梦，丘中阙下亦何殊。
偶吟自慰兼呈梦得（予与梦得甲子同，今俱七十）:且喜同年满七旬，莫嫌衰病莫嫌贫。已为海内有名客，又占世间长命人。耳里声闻新将相，眼前失尽故交亲。尊荣富寿难兼得，闲坐思量最要身。
寄潮州杨继之:相府潮阳俱梦中，梦中何者是穷通。他时事过方应悟，不独荣空辱亦空。
雪暮偶与梦得同致仕裴宾客王尚书饮:黄昏惨惨雪霏霏，白首相欢醉不归。四个老人三百岁，人间此会亦应稀。
赠思黯:为怜清浅爱潺湲，一日三回到水边。若道归仁滩更好，主人何故别三年。
听歌六绝句。听都子歌:都子新歌有性灵，一声格转已堪听。更听唱到嫦娥字，犹有樊家旧典刑。
听歌六绝句。乐世（一名六么）:管急弦繁拍渐稠，绿腰宛转曲终头。诚知乐世声声乐，老病人听未免愁。
听歌六绝句。水调（第五遍乃五言调调韵最切）:五言一遍最殷勤，调少情多似有因。不会当时翻曲意，此声肠断为何人。
听歌六绝句。想夫怜:玉管朱弦莫急催，容听歌送十分杯。长爱夫怜第二句，请君重唱夕阳开。
听歌六绝句。何满子:世传满子是人名，临就刑时曲始成。一曲四调歌八叠，从头便是断肠声。
听歌六绝句。离别难:绿杨陌上送行人，马去车回一望尘。不觉别时红泪尽，归来无泪可沾巾。
池上寓兴二绝:濠梁庄惠谩相争，未必人情知物情。獭捕鱼来鱼跃出，此非鱼乐是鱼惊。水浅鱼稀白鹭饥，劳心瞪目待鱼时。外容闲暇中心苦，似是而非谁得知。
宴后题府中水堂赠卢尹中丞（昔予为尹日创造之）:水斋岁久渐荒芜，自愧甘棠无一株。新酒客来方宴饮，旧堂主在重欢娱。莫言杨柳枝空老，直致樱桃树已枯。从我到君十一尹，相看自置府来无。
和敏中洛下即事（时敏中为殿中分司）:昨日池塘春草生，阿连新有好诗成。花园到处莺呼入，骢马游时客避行。水暖鱼多似南国，人稀尘少胜西京。洛中佳境应无限，若欲谙知问老兄。
送敏中新授户部员外郎西归:千里归程三伏天，官新身健马翩翩。行冲赤日加餐饭，上到青云稳著鞭。长庆老郎唯我在，客曹故事望君传。前鸿后雁行难续，相去迢迢二十年。
南侍御以石相赠，助成水声，因以绝句谢之:泉石磷磷声似琴，闲眠静听洗尘心。莫轻两片青苔石，一夜潺湲直万金。
览卢子蒙侍御旧诗多与微之唱和感今伤昔…题于卷后:早闻元九咏君诗，恨与卢君相识迟。今日逢君开旧卷，卷中多道赠微之。相看掩泪情难说，别有伤心事岂知。闻道咸阳坟上树，已抽三丈白杨枝。
寒亭留客:今朝闲坐石亭中，炉火销残尊又空。冷落若为留客住，冰池霜竹雪髯翁。
新小滩:石浅沙平流水寒，水边斜插一渔竿。江南客见生乡思，道似严陵七里滩。
和李中丞与李给事山居雪夜同宿小酌:宪府触邪峨豸角，琐闱驳正犯龙鳞。那知近地斋居客，忽作深山同宿人。一盏寒灯云外夜，数杯温酎雪中春。林泉莫作多时计，谏猎登封忆旧臣。
偶吟:人生变改故无穷，昔是朝官今野翁。久寄形于朱紫内，渐抽身入蕙荷中。无情水任方圆器，不系舟随去住风。犹有鲈鱼莼菜兴，来春或拟往江东。
雪夜小饮赠梦得:同为懒慢园林客，共对萧条雨雪天。小酌酒巡销永夜，大开口笑送残年。久将时背成遗老，多被人呼作散仙。呼作散仙应有以，曾看东海变桑田。
岁暮夜长病中灯下闻卢尹夜宴以诗戏之且为来日张本也:荣闹兴多嫌昼短，衰闲睡少觉明迟。当君秉烛衔杯夜，是我停飧服药时。枕上愁吟堪发病，府中欢笑胜寻医。明朝强出须谋乐，不拟车公更拟谁。
病中数会张道士见讥，以此答之:亦知数出妨将息，不可端居守寂寥。病即药窗眠尽日，兴来酒席坐通宵。贤人易狎须勤饮，姹女难禁莫慢烧。张道士输白道士，一杯沆瀣便逍遥。
卯饮:短屏风掩卧床头，乌帽青毡白氎裘。卯饮一杯眠一觉，世间何事不悠悠。
杨六尚书留太湖石在洛下借置庭中因对举杯寄赠绝句:借君片石意何如，置向庭中慰索居。每就玉山倾一酌，兴来如对醉尚书。
喜入新年自咏（时年七十一）:白须如雪五朝臣，又值新正第七旬。老过占他蓝尾酒，病馀收得到头身。销磨岁月成高位，比类时流是幸人。大历年中骑竹马，几人得见会昌春。
滩声:碧玉班班沙历历，清流决决响泠泠。自从造得滩声后，玉管朱弦可要听。
题石泉:殷勤傍石绕泉行，不说何人知我情。渐恐耳聋兼眼暗，听泉看石不分明。
送王卿使君赴任苏州因思花迎新使感旧游…西院一别:一别苏州十八载，时光人事随年改。不论竹马尽成人，亦恐桑田半为海。莺入故宫含意思，花迎新使生光彩。为报江山风月知，至今白使君犹在。
出斋日喜皇甫十早访:三旬斋满欲衔杯，平旦敲门门未开。除却朗之携一榼，的应不是别人来。
酬南洛阳早春见赠:物华春意尚迟回，赖有东风昼夜催。寒缒柳腰收未得，暖熏花口噤初开。欲披云雾联襟去，先喜琼琚入袖来。久病长斋诗老退，争禁年少洛阳才。
携酒往朗之庄居同饮:慵中又少经过处，别后都无劝酒人。不挈一壶相就醉，若为将老度残春。
以诗代书，酬慕巢尚书见寄:书意诗情不偶然，苦云梦想在林泉。愿为愚谷烟霞侣，思结空门香火缘。每愧尚书情眷眷，自怜居士病绵绵。不知待得心期否，老校于君六七年。
春尽日:芳景销残暑气生，感时思事坐含情。无人开口共谁语，有酒回头还自倾。醉对数丛红芍药，渴尝一碗绿昌明。春归似遣莺留语，好住园林三两声。
招山僧:能入城中乞食否，莫辞尘土污袈裟。欲知住处东城下，绕竹泉声是白家。
夏日与闲禅师林下避暑:洛景城西尘土红，伴僧闲坐竹泉东。绿萝潭上不见日，白石滩边长有风。热恼渐知随念尽，清凉常愿与人同。每因毒暑悲亲故，多在炎方瘴海中。
题新涧亭，兼酬寄朝中亲故见赠:何处披襟风快哉，一亭临涧四门开。金章紫绶辞腰去，白石清泉就眼来。自得所宜还独乐，各行其志莫相咍。禽鱼出得池笼后，纵有人呼可更回。
病中看经赠诸道侣:右眼昏花左足风，金篦石水用无功。不如回念三乘乐，便得浮生百病空。无子同居草庵下，有妻偕老道场中。何烦更请僧为侣，月上新归伴病翁。
游丰乐招提佛光三寺:竹鞋葵扇白绡巾，林野为家云是身。山寺每游多寄宿，都城暂出即经旬。汉容黄绮为逋客，尧放巢由作外臣。昨日制书临郡县，不该愚谷醉乡人。
池畔逐凉:风清泉冷竹修修，三伏炎天凉似秋。黄犬引迎骑马客，青衣扶下钓鱼舟。衰容自觉宜闲坐，蹇步谁能更远游。料得此身终老处，只应林下与滩头。
池鹤八绝句。鸡赠鹤:一声警露君能薄，五德司晨我用多。不会悠悠时俗士，重君轻我意如何。
池鹤八绝句。鹤答鸡:尔争伉俪泥中斗，吾整羽仪松上栖。不可遣他天下眼，却轻野鹤重家鸡。
池鹤八绝句。乌赠鹤:与君白黑大分明，纵不相亲莫见轻。我每夜啼君怨别，玉徽琴里忝同声。
池鹤八绝句。鹤答乌:吾爱栖云上华表，汝多攫肉下田中。吾音中羽汝声角，琴曲虽同调不同。
池鹤八绝句。鸢赠鹤:君夸名鹤我名鸢，君叫闻天我戾天。更有与君相似处，饥来一种啄腥膻。
池鹤八绝句。鹤答鸢:无妨自是莫相非，清浊高低各有归。鸾鹤群中彩云里，几时曾见喘鸢飞。
池鹤八绝句。鹅赠鹤:君因风送入青云，我被人驱向鸭群。雪颈霜毛红网掌，请看何处不如君。
池鹤八绝句。鹤答鹅:右军殁后欲何依，只合随鸡逐鸭飞。未必牺牲及吾辈，大都我瘦胜君肥。
谈氏小外孙玉童:外翁七十孙三岁，笑指琴书欲遣传。自念老夫今耄矣，因思稚子更茫然。中郎余庆钟羊祜，子幼能文似马迁。才与不才争料得，东床空后且娇怜。
送后集往庐山东林寺，兼寄云皋上人:后集寄将何处去，故山迢递在匡庐。旧僧独有云皋在，三二年来不得书。别后道情添几许，老来筋力又何如。来生缘会应非远，彼此年过七十余。
客有说（客即李浙东也，所说不能具录其事）:近有人从海上回，海山深处见楼台。中有仙龛虚一室，多传此待乐天来。
答客说:吾学空门非学仙，恐君此说是虚传。海山不是吾归处，归即应归兜率天。
游赵村杏花:赵村红杏每年开，十五年来看几回。七十三人难再到，今春来是别花来。
刑部尚书致仕:十五年来洛下居，道缘俗累两何如。迷路心回因向佛，宦途事了是悬车。全家遁世曾无闷，半俸资身亦有余。唯是名衔人不会，毗耶长者白尚书。
初致仕后戏酬留守牛相公，并呈分司诸寮友:南北东西无所羁，挂冠自在胜分司。探花尝酒多先到，拜表行香尽不知。炮笋烹鱼饱餐后，拥袍枕臂醉眠时。报君一语君应笑，兼亦无心羡保厘。
戏问牛司徒:抖擞尘缨捋白须，半酣扶起问司徒。不知诏下悬车后，醉舞狂歌有例无。
酬寄牛相公同宿话旧劝酒见赠:每来政事堂中宿，共忆华阳观里时。日暮独归愁米尽，泥深同出借驴骑。交游今日唯残我，富贵当年更有谁。彼此相看头雪白，一杯可合重推辞。
道场独坐:整顿衣巾拂净床，一瓶秋水一炉香。不论烦恼先须去，直到菩提亦拟忘。朝谒久停收剑珮，宴游渐罢废壶觞。世间无用残年处，只合逍遥坐道场。
喜裴涛使君携诗见访，醉中戏赠:忽闻扣户醉吟声，不觉停杯倒屣迎。共放诗狂同酒癖，与君别是一亲情。
得潮州杨相公继之书并诗，以此寄之:诗情书意两殷勤，来自天南瘴海滨。初睹银钩还启齿，细吟琼什欲沾巾。凤池隔绝三千里，蜗舍沈冥十五春。唯有新昌故园月，至今分照两乡人。
宿府池西亭:池上平桥桥下亭，夜深睡觉上桥行。白头老尹重来宿，十五年前旧月明。
闲眠:暖床斜卧日曛腰，一觉闲眠百病销。尽日一餐茶两碗，更无所要到明朝。
杨柳枝词:一树春风千万枝，嫩于金色软于丝。永丰西角荒园里，尽日无人属阿谁。
诏取永丰柳植禁苑感赋:一树衰残委泥土，双枝荣耀植天庭。定知玄象今春后，柳宿光中添两星。
每见吕南二郎中新文辄窃有所叹惜因成长句以咏所怀:双金百炼少人知，纵我知君徒尔为。望梅阁老无妨渴，画饼尚书不救饥。白日回头看又晚，青云举足蹑何迟。壮年可惜虚销掷，遣把闲杯吟咏诗。
欢喜二偈:得老加年诚可喜，当春对酒亦宜欢。心中别有欢喜事，开得龙门八节滩。眼暗头旋耳重听，唯余心口尚醒醒。今朝欢喜缘何事，礼彻佛名百部经。
赠诸少年:少年莫笑我蹉跎，听我狂翁一曲歌。入手荣名取虽少，关心稳事得还多。老惭退马沾刍秣，高喜归鸿脱弋罗。官给俸钱天与寿，些些贫病奈吾何。
感所见:巧者焦劳智者愁，愚翁何喜复何忧。莫嫌山木无人用，大胜笼禽不自由。网外老鸡因断尾，盘中鲜鲙为吞钩。谁人会我心中事，冷笑时时一掉头。
寄黔州马常侍:闲看双节信为贵，乐饮一杯谁与同。可惜风情与心力，五年抛掷在黔中。
春眠:枕低被暖身安稳，日照房门帐未开。还有少年春气味，时时暂到梦中来。
六年立春日人日作:二日立春人七日，盘蔬饼饵逐时新。年方吉郑犹为少，家比刘韩未是贫。乡园节岁应堪重，亲故欢游莫厌频。试作循潮封眼想，何由得见洛阳春。
咏身:自中风来三历闰，从悬车后几逢春。周南留滞称遗老，汉上羸残号半人。薄有文章传子弟，断无书札答交亲。余年自问将何用，恐是人间剩长身。
予与山南王仆射起、淮南李仆射绅…举之、公垂二相公:故交海内只三人，二坐岩廊一卧云。老爱诗书还似我，荣兼将相不如君。百年胶漆初心在，万里烟霄中路分。阿阁鸾凰野田鹤，何人信道旧同群。
读道德经:玄元皇帝著遗文，乌角先生仰后尘。金玉满堂非己物，子孙委蜕是他人。世间尽不关吾事，天下无亲于我身。只有一身宜爱护，少教冰炭逼心神。
阴雨:润叶濡枝浃四方，浓云来去势何长。旷然寰宇清风满，救旱功高暑气凉。
喜雨:西北油然云势浓，须臾滂沛雨飘空。顿疏万物焦枯意，定看秋郊稼穑丰。
过故洛城:故城门前春日斜，故城门里无人家。市朝欲认不知处，漠漠野田飞草花。
赠薛涛（见张为主客图）:蛾眉山势接云霓，欲逐刘郎北路迷。若似剡中容易到，春风犹隔武陵溪。
送滕庶子致仕归婺州:春风秋月携歌酒，八十年来玩物华。已见曾孙骑竹马，犹听侍女唱梅花。入乡不杖归时健，出郭乘轺到处夸。儿著绣衣身衣锦，东阳门户胜滕家。
送刘郎中赴任苏州:仁风膏雨去随轮，胜境欢游到逐身。水驿路穿儿店月，花船棹入女湖春。宣城独咏窗中岫，柳恽单题汀上蘋。何似姑苏诗太守，吟诗相继有三人。
福先寺雪中饯刘苏州:送君何处展离筵，大梵王宫大雪天。庾岭梅花落歌管，谢家柳絮扑金田。乱从纨袖交加舞，醉入篮舆取次眠。却笑召邹兼访戴，只持空酒驾空船。
除夜言怀，兼赠张常侍:三百六旬今夜尽，六十四年明日催。不用叹身随日老，亦须知寿逐年来。加添雪兴凭毡帐，消杀春愁付酒杯。唯恨诗成君去后，红笺纸卷为谁开。
送张常侍西归:二年花下为闲伴，一旦尊前弃老夫。西午桥街行怅望，南龙兴寺立踟蹰。洛城久住留情否，省骑重归称意无。出镇归朝但相访，此身应不离东都。
和河南郑尹新岁对雪:白雪吟诗铃阁开，故情新兴两裴回。昔经勤苦照书卷，今助欢娱飘酒杯。楚客难酬郢中曲，吴公兼占洛阳才。铜街金谷春知否，又有诗人作尹来。
吹笙内人出家:雨露难忘君念重，电泡易灭妾身轻。金刀已剃头然发，玉管休吹肠断声。新戒珠从衣里得，初心莲向火中生。道场夜半香花冷，犹在灯前礼佛名。
醉中见微之旧卷有感:今朝何事一沾襟，检得君诗醉后吟。老泪交流风病眼，春笺摇动酒杯心。银钩尘覆年年暗，玉树泥埋日日深。闻道墓松高一丈，更无消息到如今。
寿安歇马重吟:春衫细薄马蹄轻，一日迟迟进一程。野枣花含新蜜气，山禽语带破匏声。垂鞭晚就槐阴歇，低倡闲冲柳絮行。忽忆家园须速去，樱桃欲熟笋应生。
赠张处士山人:萝襟蕙带竹皮巾，虽到尘中不染尘。每见俗人多惨澹，惟逢美酒即殷勤。浮云心事谁能会，老鹤风标不可亲。世说三生如不谬，共疑巢许是前身。
梦得得新诗:池上今宵风月凉，闲教少乐理霓裳。集仙殿里新词到，便播笙歌作乐章。
初见刘二十八郎中有感:欲话毗陵君反袂，欲言夏口我沾衣。谁知临老相逢日，悲叹声多语笑稀。
夜题玉泉:遇客多言爱山水，逢僧尽道厌嚣尘。玉泉潭畔松间宿，要且经年无一人。
拜表早出，赠皇甫宾客:一月一回同拜表，莫辞侵早过中桥。老于君者应无数，犹趁西京十五朝。
赠郑尹:府池东北旧亭台，久别长思醉一回。但请主人空扫地，自携杯酒管弦来。
别杨同州后却寄:潘驿桥南醉中别，下邽村北醒时归。春风怪我君知否，榆叶杨花扑面飞。
狐泉店前作:野狐泉上柳花飞，逐水东流便不归。花水悠悠两无意，因风吹落偶相依。
赠卢绩:余杭县里卢明府，虚白亭中白舍人。今日相逢头似雪，一杯相劝送残春。
与裴华州同过敷水戏赠:使君五马且踟蹰，马上能听绝句无。每过桑间试留意，何妨后代有罗敷。
闲游:欲笑随情酒逐身，此身虽老未辜春。春来点检闲游数，犹自多于年少人。
和柳公权登齐云楼:楼外春晴百鸟鸣，楼中春酒美人倾。路旁花日添衣色，云里天风散珮声。向此高吟谁得意，偶来闲客独多情。佳时莫起兴亡恨，游乐今逢四海清。
毛公坛:毛公坛上片云闲，得道何年去不还。千载鹤翎归碧落，五湖空镇万重山。
灵岩寺:馆娃宫畔千年寺，水阔云多客到稀。闻说春来更惆怅，百花深处一僧归。
白云泉:天平山上白云泉，云自无心水自闲。何必奔冲山下去，更添波浪向人间。
寄韬光禅师:一山门作两山门，两寺原从一寺分。东涧水流西涧水，南山云起北山云。前台花发后台见，上界钟声下界闻。遥想吾师行道处，天香桂子落纷纷。
惜花:可怜夭艳正当时，刚被狂风一夜吹。今日流莺来旧处，百般言语泥空枝。
七夕:烟霄微月澹长空，银汉秋期万古同。几许欢情与离恨，年年并在此宵中。
翻经台（见咸淳临安志）:一会灵山犹未散，重翻贝叶有来由。是名精进才开眼，岩石无端亦点头。
寄题上强山精舍寺（见王象之《舆地纪胜》）:惯游山水住南州，行尽天台及虎丘。惟有上强精舍寺，最堪游处未曾游。
九老图诗:雪作须眉云作衣，辽东华表鹤双归。当时一鹤犹希有，何况今逢两令威。
和裴相公傍水闲行绝句:行寻春水坐看山，早出中书晚未还。为报野僧岩客道，偷闲气味胜长闲。
奉和白太守拣橘:凌霜远涉太湖深，双卷朱旗望橘林。树树笼烟疑带火，山山照日似悬金。行看采掇方盈手，暗觉馨香已满襟。拣选封题皆尽力，无人不感近臣心。
和白太守拣贡橘:离离朱实绿丛中，似火烧山处处红。影下寒林沈绿水，光摇高树照晴空。银章自竭人臣力，玉液谁知造化功。看取明朝船发后，余香犹尚逐仁风。
书巫山神女祠:忠州刺史今才子，行到巫山必有诗。为报高唐神女道，速排云雨候清词。
唐昌观玉蕊花折有仙人游怅然成二绝:终日斋心祷玉宸，魂销目断未逢真。不如满树琼瑶蕊，笑对藏花洞里人。羽车潜下玉龟山，尘世何由睹蕣颜。唯有多情枝上雪，好风吹缀绿云鬟。
献卢尚书:荷衣拭泪几回穿，欲谒朱门抵上天。不是尚书轻下客，山家无物与王权。
和白尚书赋永丰柳:一树依依在永丰，两枝飞去杳无踪。玉皇曾采人间曲，应逐歌声入九重。
和周侍郎见寄:贡院离来二十霜，谁知更忝主文场。杨叶纵能穿旧的，桂枝何必爱新香。九重每忆同仙禁，六义初吟得夜光。莫道相知不相见，莲峰之下欲征黄。
赠毛仙翁:冰霜肌骨称童年，羽驾何由到俗间。丹灶化金留秘诀，仙宫嗽玉叩玄关。壶中世界青天近，洞里烟霞白日闲。若许随师去尘网，愿陪鸾鹤向三山。
题马侍中燧木香亭:春日迟迟木香阁，窈窕佳人褰绣幕。淋漓玉露滴紫蕤，绵蛮黄鸟窥朱萼。横汉碧云歌处断，满地花钿舞时落。树影参差斜入檐，风动玲珑水晶箔。
题李处士山居:卧龙决起为时君，寂寞匡庐惟白云。今日仲容修故业，草堂焉敢更移文。
谢寄新茶:石上生芽二月中，蒙山顾渚莫争雄。封题寄与杨司马，应为前衔是相公。
寄彻公:北风吹霜霜月明，荷叶枯尽越水清。别来几度龙宫宿，雪山童子应相逐。
赠庐山道士:寂寥高室古松寒，松下仙人字委鸾。头垂白发朝鸣磬，手把青芝夜绕坛。物像自随尘外灭，真源长向性中看。悠悠万古皆如此，秋比松枝春比兰。
春梦:空庭日照花如锦，红妆美人当昼寝。傍人不知梦中事，唯见玉钗时坠枕。
宿青牛谷:随云步入青牛谷，青牛道士留我宿。可怜夜久月明中，唯有坛边一枝竹。
槿（一作戎昱诗）:自用金钱买槿栽，二年方始一花开。怜红未许家人见，胡蝶争知早到来。
九日:黄菊紫菊傍篱落，摘菊泛酒爱芳新。不堪今日望乡意，强插茱萸随众人。
仙女词:玉京初侍紫皇君，金缕鸳鸯满绛裙。仙宫一闭无消息，遥结芳心向碧云。
席上赠刘梦得:粉署为郎四十春，今来名辈更无人。休论世上升沉事，且斗樽前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。
别慧山书堂:卷帘晓望云平槛，下榻宵吟月半窗。病守未能依结社，更施何术去为邦。
故乡除夜:三百六十日云终，故乡还与异乡同。非唯律变情堪恨，抑亦才疏命未通。何处夜歌销腊酒，谁家高烛候春风。诗成始欲吟将看，早是去年牵课中。
和白乐天（时以太子宾客分司东都）:病余归到洛阳头，拭目开眉见白侯。凤诏恐君今岁去，龙门欠我旧时游。几人樽下同歌咏，数盏灯前共献酬。相对忆刘刘在远，寒宵耿耿梦长洲。
临终诗:暂荣暂悴石敲火，即空即色眼生花。许时为客今归去，大历元年是我家。
淮南游故居感旧，酬西川李尚书德裕:昔年献赋去江湄，今日行春到却悲。三径仅存新竹树，四邻惟见旧孙儿。壁间潜认偷光处，川上宁忘结网时。更见桥边记名姓，始知题柱免人嗤。
题木兰院二首:三十年前此院游，木兰花发院新修。如今再到经行处，树老无花僧白头。上堂已了各西东，惭愧闍黎饭后钟。三十年来尘扑面，如今始得碧纱笼。
赠毛仙翁:安期何事出云烟，为把仙方与世传。只向人间称百岁，谁知洞里过千年。青牛到日迎方朔，丹灶开时共稚川。更说桃源更深处，异花长占四时天。
寄大府兄侍史（见《云烟过眼录》）:积雪山阴马过难，残更深夜铁衣寒。将军破了单于阵，更把兵书仔细看。
在巴南望郡南山呈乐天（时从乐天忠州）:临江一嶂白云间，红绿层层锦绣班。不作巴南天外意，何殊昭应望骊山。
春日山亭:醉来重整华阳巾，搔首惊看白发新。莫道愁多因病酒，只缘命薄不辞贫。龙鱼失水难为用，龟玉蒙尘未见珍。正是圣朝全盛日，讵知林下有闲人。
寄周韶州:十年学道困穷庐，空有长才重老儒。功业要当垂永久，利名那得在须臾。山中荆璞谁知玉，海底骊龙不见珠。寄语故人休怅怏，古来贤达事多殊。
秋夜醉归，有感而赋:衔杯谁道易更阑，沉醉归来不自欢。惆怅后时孤剑冷，寂寥无寐一灯残。竹窗凉雨鸣秋籁，江郭清砧捣夜寒。多少客怀消不得，临风搔首浩漫漫。
寄范使君:未秋为别已终秋，咫尺娄江路阻修。心上惟君知委曲，眼前独我逐漂流。从来姑息难为好，到底依栖总是诹。西望家山成浩叹，临风搔首不胜愁。
送罗约:雨晴江馆柳依依，握手那堪此别离。独鹤孤琴随远旆，红亭绿酒惜分岐。月明野店闻鸡早，花暗关城匹马迟。后夜定知相忆处，东风回首不胜悲。
题李昭训山水:卜筑藏修地自偏，尊前诗酒集群贤。半岩松暝时藏鹤，一枕秋声夜听泉。风月谩劳酬逸兴，渔樵随处度流年。南州人物依然在，山水幽居胜辋川。
处厚游杭，作诗寄之:江村摇落暂逢秋，况是闻君独远游。浙水风烟思吊古，楚乡人物赋登楼。书沈寒雁云边影，梦绕清猿月下愁。念我故人劳碌久，不如投老卧沧洲。
山中有怀李十二:林前风景晚苍苍，林下怀人路杳茫。白发流年淹旧业，碧山茅屋卧斜阳。客边秋兴悲张翰，病里春情笑沈郎。何事登楼□□□，几回搔首□思归。
客中作:异乡岁晚怅离怀，游子驱驰愧不才。夜夜砧声催客去，年年雁影带寒来。半林残叶迎霜落，三径黄花近节开。几度无聊倍惆怅，临风搔首独兴哀。
山寺律僧画兰竹图:偶来绝顶兴无穷，独有山僧笔最工。绿径日长袁户在，紫荃秋晚谢庭空。离花影度湘江月，遗珮香生洛浦风。欲结岁寒盟不去，忘机相对画图中。
送客之杭:西风吹冷透貂裘，行色匆匆不暂留。帆带夕阳投越浦，心随明月到杭州。风清听漏惊乡梦，灯下闻歌乱别愁。悬想到杭州兴地，尊前应与话离忧。
送沈侯之京:悠悠旌旆出东楼，特出仙郎上帝州。刘旻才高能富国，萧何人杰足封侯。关河弱柳垂金缕，水驿青帘拂画楼。欲尽故人尊酒意，春风江上暂停舟。
寄羽士:别来有路隔仙凡，几度临风欲去难。乐道无时忘鹤伴，谈玄何日到星坛。山中胜景常留客，林下清风好炼丹。使我浮生尘鞅脱，相从应得一盘桓。
题赵支:林间曲径掩衡茅，绕屋青青翡翠梢。一枕秋声鸾舞月，半窗云影鹤归巢。曾闻贾谊陈奇策，肯学扬雄赋解嘲。我有清风高节在，知君不负岁寒交。
司马迁墓:落落长才负不羁，中原回首益堪悲。英雄此日谁能荐，声价当时众所推。一代高风留异国，百年遗迹剩残碑。经过词客空惆怅，落日寒烟赋黍离。
春游:锦袍日暖耀冰蚕，上客陪游酒半酣。笑拂吟鞭邀好兴，醉欹乌帽逞雄谈。楼前弱柳摇金缕，林外遥山隔翠岚。正是太平行乐处，春风花下且停骖。
水西草堂:萝径萧然曲业存，闲云流水四无邻。身留白屋潜踪迹，门□□吟学隐沦。吟对琴尊江上月，笑看花木镜中春。遗书自有亲□处，何必驱驰扰世尘。
送羽衣之京:羽衣缥缈拂尘嚣，怅别河梁赠柳条。阆苑云深孤鹤迥，蓬莱天近一身遥。香浮宝辇仙风润，花落瑶坛绛雨消。自是长生林下客，也陪鸳鹭入清朝。
题道院壁:山中旧宅四无邻，草净云和迥绝尘。神枣胡麻能饭客，桃花流水荫通津。星坛火伏烟霞暝，林壑春香鸟雀驯。若使凡缘终可脱，也应从此度闲身。
赠欧阳詹:为客囊无季子金，半生踪迹任浮沉。服勤因念劬劳重，思养徒怀感慨深。岛外断云凝远日，天涯芳草动愁心。家林千里遥相忆，几度停车一怅吟。
邵公母:搔首惊闻楚些歌，拂衣归去泪悬河。劬劳常想三春恨，思养其如寸草何。浙水梦怀千里远，苏台愁望白云多。伤心独有黄堂客，几度临风咏蓼莪。
客中作:千里云山恋旧游，寒窗凉雨夜悠悠。浮亭花竹频劳梦，别路风烟半是愁。芳草傍人空对酒，流年多病倦登楼。一杯重向樽前醉，莫遣相思累白头。
赠杨处厚:十年学道苦劳神，赢得尊前一病身。天上故人皆自贵，山中明月独相亲。客心淡泊偏宜静，吾道从容不厌贫。几度临风一回首，笑看华发及时新。
重赠张籍:旧日仪容只宛然，笑谈不觉度流年。凡缘未了嗟无子，薄命能孤不怨天。一醉便同尘外客，百杯疑是酒中仙。人生随处堪为乐，管甚秋香满鬓边。
赠殷以道:世路红尘懒步趋，长年结屋傍岩隅。独留乡井诚非隐，老向山林不自愚。肯信白圭终在璞，谁怜沧海竟遗珠。闲来抚景穷吟处，尊酒临风不自娱。
翁母些:满头华发向人垂，长逝音容迥莫追。先垄每怀风木夜，画堂无复彩衣时。停车遥望孤云影，翘首惊看吊鹤悲。独有贤人崇孝义，伤心共咏蓼莪诗。
题山庄:萝屋萧萧事事幽，临风搔首远凝眸。东园松菊存遗业，晚景桑榆乐旧游。吟对清尊江上月，笑谈华发镜中秋。床头浊酒时时漉，上客相过一任留。
沈存尚林亭夜宴:草堂寂寂景偏幽，到此令人一纵眸。松菊寒香三径晚，桑榆烟景两淮秋。近山红叶堆林屋，隔浦青帘拂画楼。终日忘情能自乐，清尊应得遣闲愁。
题孙君山亭:长年乐道远尘氛，静筑藏修学隐沦。吟对琴樽庭下月，笑看花木槛前春。闲来欲著登山屐，醉里还披漉酒巾。林壑能忘轩冕贵，白云黄鹤好相亲。
题徐俞山居:青山重叠巧裁攒，引水流泉夜激湍。岚锁岩扉清昼暝，云归松壑翠阴寒。不因李相门前见，曾向袁生画里看。老我不堪诗思杳，几回吟倚曲栏干。
送范启东还京:萧萧行李上征鞍，满目离情欲去难。客里故人尊酒别，天涯游子弊裘寒。官桥杨柳和愁折，驿路梅花带雪看。重到京华旧游处，春风佳丽好盘桓。
楼城叙别:故人为客上神州，倾盖相逢感昔游。屈指年华嗟远别，对床风雨话离愁。清樽不负花前约，白发惊看镜里秋。此际那堪重分手，绿波芳草暂停舟。
赠浙西李相公:长庚烈烈独遥天，盛世应知降谪仙。月里昔曾分兔药，人间今喜得椿年。文章政事追先达，冠盖声华羡昔贤。尊酒与君称寿毕，春风入醉绮罗筵。
天台:碧溪流水泛桃花，树绕天台迥不赊。洞里无尘通客境，人间有路入仙家。鸡鸣犬吠三山近，草静云和一径斜。此地不知何处去，暂留琼珮卧烟霞。
送陈衡:秋江烟景晚苍苍，江上离人促去航。千里一官嗟独往，十年双鬓付三霜。云迷楼曲亲庭远，梦绕通山客路长。不必临风悲冷落，古来白首尚为郎。
送沈翔:江上西风一棹归，故人此别会应稀。清朝尽道无遗逸，当路谁曾访少微。谩有才华嗟未达，闲寻鸥鸟暂忘机。临岐不用空惆怅，未必新丰老布衣。
过蠡湖:东湖烟水浩漫漫，湘浦秋声入夜寒。风外暗香飘落粉，月中清影舞离鸾。多情袁尹频移席，有道乔仙独倚阑。几度篝帘相对处，无边诗思到吟坛。
登环翠楼:山中地僻好藏修，寂寂幽居架小楼。云树四围当户暝，烟岚一带隔帘浮。举杯对月邀诗兴，抚景令人豁醉眸。我亦人间肥遁客，也将踪迹寄林丘。
游淮云寺:白云深锁沃州山，冠盖登临众仰攀。松径风清闻鹤唳，昙花香暝见僧还。玄机隐隐应难觉，尘事悠悠了不关。兴尽凡缘因未晚，裴回依旧到人间。
题陈侯竹亭:曾向幽亭一榻分，清风满座绝尘氛。丹山凤泣钩帘听，沧海龙吟对酒闻。漠漠暝阴笼砌月，盈盈寒翠动湘云。岁寒高节谁能识，独有王猷爱此君。
送报本寺分韵得通字:几度乘闲谒梵宫，此郎声价重江东。贵侯知重曾忘势，闲客频来也悟空。满地新蔬和雨绿，半林残叶带霜红。□□□□□□□，□□□□□□□。
陈使君山庄:新卜幽居地自偏，士林争羡使君贤。数椽潇洒临溪屋，十亩膏腴附郭田。流水断桥芳草路，淡烟疏雨落花天。秋成准拟重来此，沉醉何妨一榻眠。
题寺壁:僧家胜景瞰平川，雾重岚深马不前。宛转数声花外鸟，往来几叶渡头船。青山远隔红尘路，碧殿深笼绿树烟。闻道此中堪遁迹，肯容一榻学逃禅。
送徐浩:渡口潮平促去舟，莫辞尊酒暂相留。弟兄聚散云边雁，踪迹浮沉水上鸥。千里好山青入楚，几家深树碧藏楼。知君此去情偏切，堂上椿萱雪满头。
禁烟作:柳拖金缕拂朱栏，花扑香尘满绣鞍。尊酒临风酬令节，越罗衣薄觉春寒。
闽中回:帆影随风过富阳，橹声摇月下钱塘。千山积雪凝寒碧，梦入枫宸绕御床。
竹里梅:竹里梅花相并枝，梅花正发竹枝垂。风吹总向竹枝上，直似王家雪下时。
过春秋峡:峭壁苍苍苔色新，无风晴景自胜春。不知何树幽崖里，腊月开花似北人。
长门怨:独坐炉边结夜愁，暂时思去亦难留。手持金箸垂红泪，乱拨寒灰不举头。
春游曲:花颔红騣一何偏，绿槐香陌欲朝天。仍嫌众里娇行疾，傍镫深藏白玉鞭。喷沫团香小桂条，玉鞭兼赐霍嫖姚。弄影便从天禁出，碧蹄声碎五门桥。
登甘露台:偶至无尘空翠间，雨花甘露境闲闲。身心未寂终为累，非想天中独退还。
夜泊润州江口:秋江欲起白头波，贾客瞻风无渡河。千船火绝寒宵半，独听钟声觉寺多。
看山木瓜花二首:裛露凝氛紫艳新，千般婉娜不胜春。年年此树花开日，出尽丹阳郭里人。柔枝湿艳亚朱栏，暂作庭芳便欲残。深藏数片将归去，红缕金针绣取看。
题十三弟竹园:绕屋扶疏耸翠茎，苔滋粉漾有幽情。丹阳万户春光静，独自君家秋雨声。
岁暮题杨录事江亭（杨生，蜀客）:垂丝蜀客涕濡衣，岁尽长沙未得归。肠断锦帆风日好，可怜桐鸟出花飞。
冬日峡中旅泊:霜月明明雪复残，孤舟夜泊使君滩。一声钟出远山里，暗想雪窗僧起寒。
泊花石浦:旧业丛台废苑东，几年为梗复为蓬。杜鹃啼断回家梦，半在邯郸驿树中。
闻崔倚旅葬:远客那能返故庐，苍梧埋骨痛何如。他时亲戚空相忆，席上同悲一纸书。
赋蕃子牧马:碛净山高见极边，孤烽引上一条烟。蕃落多晴尘扰扰，天军猎到鸊鹈泉。
牧马泉:平沙漫漫马悠悠，弓箭闲抛郊水头。鼠毛衣里取羌笛，吹向秋天眉眼愁。
越井台望:独立阳台望广州，更添羁客异乡愁。晚潮未至早潮落，井邑暂依沙上头。
扶病春亭:强梳稀发著纶巾，舍杖空行试病身。花间自欲裴回立，稚子牵衣不许人。
赠童尼:旧时艳质如明玉，今日空心是冷灰。料得襄王惆怅极，更无云雨到阳台。
读故友于君集:大底从头总是悲，就中偏怆筑城词。依然想得初成日，寄出秋山与我时。
病僧二首:竺国乡程算不回，病中衣锡遍浮埃。如今汉地诸经本，自过流沙远背来。空林衰病卧多时，白发从成数寸丝。西行却过流沙日，枕上寥寥心独知。
右军墨池:永嘉人事尽归空，逸少遗居蔓草中。至今池水涵余墨，犹共诸泉色不同。
送僧归山:楚俗翻花自送迎，密人来往岂知情。夜行独自寒山寺，雪径泠泠金锡声。
题源分竹亭:绕屋扶疏千万竿，年年相诱独行看。日光不透烟常在，先校诸家一月寒。
山寺看樱桃花题僧壁:楚寺春风腊尽时，含桃先坼一千枝。老僧不语傍边坐，花发人来总不知。
伤清江上人:往年偏共仰师游，闻过流沙泪不休。此身岂得多时住，更著尘心起外愁。
山寺看海榴花:琉璃地上绀宫前，发翠凝红已十年。夜久月明人去尽，火光霞焰递相燃。
上巳日陪襄阳李尚书宴光风亭:碧池萍嫩柳垂波，绮席丝镛舞翠娥。为报会稽亭上客，永和应不胜元和。
奉酬:闰余春早景沉沉，禊饮风亭恣赏心。红袖青娥留永夕，汉阴宁肯羡山阴。
病中客散复言怀:华发离披卧满头，暗虫衰草入乡愁。枕前人去空庭暮，又见芭蕉白露秋。
处州月夜穆中丞席和主人:羌竹繁弦银烛红，月光初出柳城东。忽见隐侯裁一咏，还须书向郡楼中。
寻花:游春未足春将度，访紫寻红少在家。借问流莺与飞蝶，更知何处有幽花。
赠陈长史妓（本内宫人）:宝钿云和玉禁仙，深含媚靥袅朱弦。春风不怕君王恨，引出幽花落外边。
题王况故居:入巷萧条起悲绪，儿女犹居旧贫处。尘满空床屋见天，独作驴鸣一声去。
偶题:迟日新妆游冶娘，盈盈彩艇白莲塘。掬水远湿岸边郎，红绡缕中玉钏光。
恸柳论:孀妻栖户仍无嗣，欲访孤坟谁引至。裴回无处展哀情，惟有衣襟知下泪。
夜入简子古城:远火荧荧聚寒鬼，绿焰欲销还复起。夜深风雪古城空，行客衣襟汗如水。
桂江中题香顶台:岧岧香积凌空翠，天上名花落幽地。老僧相对竟无言，山鸟却呼诸佛字。
僧檐前独竹咏:乱石田中寄孤本，亭亭不住凌虚引。欲以袈裟拂著来，一边碧玉无轻粉。
送人随姊夫任云安令:闲逐维私向武城，北风青雀片时行。孤帆瞥过荆州岸，认得瞿塘急浪声。
山中喜崔补阙见寻:鹿袖青藜鼠耳巾，潜夫岂解拜朝臣。白屋藜床还共入，山妻老大不羞人。
偶题二首:金榜荣名俱失尽，病身为庶更投魑。春娥慢笑无愁色，别向人家舞柘枝。得罪除名谪海头，惊心无暇与身愁。中使不知何处住，家书莫寄向春州。
嘉兴社日:消渴天涯寄病身，临邛知我是何人。今年社日分余肉，不值陈平又不均。
席上赠李尹:伛偻山夫发似丝，松间石上坐多时。瓢饮不曾看酒肆，世人空笑亦何为。
弼公院问病:一头细发两分丝，卧见芭蕉白露滋。欲令居士身无病，直待众生苦尽时。
惜花:年少共怜含露色，老人偏惜委尘红。如何遂得心中事，每要花时不厌风。
代胡僧留别:此地缘疏语未通，归时老病去无穷。定知不彻南天竺，死在条支阴碛中。
桂江逢王使君旅榇归:故人丹旐出南威，少妇随丧哭渐归。遥想北原新垄上，日寒光浅水松稀。
玉京词:绝景寥寥日更迟，人间甲子不同时。未知樵客终何得，归后无家是看棋。
拟古咏河边枯树:野火烧枝水洗根，数围孤树半心存。应是无机承雨露，却将春色寄苔痕。
别友人:愁多不忍醒时别，想极还寻静处行。谁遣同衾又分手，不如行路本无情。
伤故人歌妓:愁脸无红衣满尘，万家门户不容身。曾将一笑君前去，误杀几多回顾人。
寻山家（见《才调集》，《纪事》作羊士谔诗）:独访山家歇还涉，茅屋斜连隔松叶。主人闻语未开门，绕篱野菜飞黄蝶。
农父:运锄耕劚侵星起，陇亩丰盈满家喜。到头禾黍属他人，不知何处抛妻子。
古意:銮舆不碾香尘灭，更残三十六宫月。手持纨扇独含情，秋风吹落横波血。
雨霁登北岸寄友人:稻黄扑扑黍油油，野树连山涧自流。忆得年时冯翊部，谢郎相引上楼头。
长安亲故:楚兰不佩佩吴钩，带酒城头别旧游。年事已多筋力在，试将弓箭到并州。
悲秋:秋空雁度青天远，疏树蝉嘶白露寒。阶下败兰犹有气，手中团扇渐无端。
晚蝉:深藏高柳背斜晖，能轸孤愁减昔围。犹畏旅人头不白，再三移树带声飞。
维扬郡西亭赠友人:萍飒风池香满船，杨花漠漠暮春天。玉人此日心中事，何似乘羊入市年。
题汉州西湖:西湖创置自房公，心匠纵横造化同。见说凤池推独步，高名何事滞川中。
黄雀行:穿屋穿墙不知止，争树争巢入营死。林间公子挟弹弓，一丸致毙花丛里。小口黄雏未有知，青天不解高高飞。虞人设网当要路，白日啾嘲祸万机。
雁门太守行:旌旗闪闪摇天末，长笛横吹虏尘阔。跨下嘶风白练狞，腰间切玉青蛇活。击革摐金燧牛尾，犬羊兵败如山死。九泉寂寞葬秋虫，湿云荒草啼秋思。
阳春曲:紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延锁平地，垄蝶双双舞幽翠。凤叶龙吟白日长，落花声底仙娥醉。
故白岩禅师院:能师还世名还在，空闭禅堂满院苔。花树不随人寂寞，数枝犹自出墙来。
两头纤纤:两头纤纤八字眉，半白半黑灯影帷。腷腷膊膊晓禽飞，磊磊落落秋果垂。
了语:扫却烟尘寇初剿，深水高林放鱼鸟。鸡人唱绝残漏晓，仙乐拍终天悄悄。
不了语:浮名世利知多少，朝市喧喧尘扰扰。车马交驰往复来，钟鼓相催天又晓。
听弹沈湘:贾谊投文吊屈平，瑶琴能写此时情。秋风一奏沈湘曲，流水千年作恨声。
豪家夏冰咏:金错银盘贮赐冰，清光如耸玉山棱。无论尘客闲停扇，直到消时不见蝇。
宿棣华馆闻雁:不堪旅宿棣花馆，况有离群鸿雁声。一点秋灯残影下，不知寒梦几回惊。
农家望晴:尝闻秦地西风雨，为问西风早晚回。白发老农如鹤立，麦场高处望云开。
宫人斜:几多红粉委黄泥，野鸟如歌又似啼。应有春魂化为燕，年来飞入未央栖。
曲江池上:殷勤春在曲江头，全藉群仙占胜游。何必三山待鸾鹤，年年此地是瀛洲。
奉陪吕使君楼上夜看花:城上芳园花满枝，城头太守夜看时。为报林中高举烛，感人情思欲题诗。
所居寺院凉夜书情，呈上吕和叔温郎中:庾公念病宜清暑，遣向僧家占上方。月光似水衣裳湿，松气如秋枕簟凉。幸以薄才当客次，无因弱羽逐鸾翔。何由一示云霄路，肠断星星两鬓霜。
塞上闻笛（一作和王七度玉门关上吹笛）:胡儿吹笛戍楼间，楼上萧条海月闲。借问梅花何处落，风吹一夜满关山。
东邻美人歌:花暖江城斜日阴，莺啼绣户晓云深。春风不道珠帘隔，传得歌声与客心。
题李八百洞:太极之年混沌坼，此山亦是神仙宅。后世何人来飞升，紫阳真人李八百。
甘州歌:月里嫦娥不画眉，只将云雾作罗衣。不知梦逐青鸾去，犹把花枝盖面归。
题安乐山（合江青溪上六七里，隋刘珍登真之地，有祠）:碧峰横倚白云端，隋氏真人化迹残。翠柏不凋龙骨瘦，石泉犹在镜光寒。
题昭应温泉:一道温泉绕御楼，先皇曾向此中游。虽然水是无情物，也到宫前咽不流。
送咸安公主:卤簿迟迟出国门，汉家公主嫁乌孙。玉颜便向穹庐去，卫霍空承明主恩。
旅次朔方（一作贾岛诗）:客舍并州数十霜，归心日夜忆咸阳。无端又渡桑干水，却望并州似故乡。
长门怨:自闭长门经几秋，罗衣湿尽泪还流。一种蛾眉明月夜，南宫歌管北宫愁。
王仙坛:羽客已登仙路去，丹炉草木尽凋残。不知千载归何日，空使时人扫旧坛。
乞巧:七夕今宵看碧霄，牵牛织女渡河桥。家家乞巧望秋月，穿尽红丝几万条。
哭林杰:才高未及贾生年，何事孤魂逐逝川。萤聚帐中人已去，鹤离台上月空圆。
咏和亲:关月夜悬青冢镜，寒云秋薄汉宫罗。君王莫信和亲策，生得胡雏虏更多。
鹦鹉词:莫把金笼闭鹦鹉，个个分明解人语。忽然更向君前言，三十六宫愁几许。
步虚词:十二楼藏玉堞中，凤凰双宿碧芙蓉。流霞浅酌谁同醉，今夜笙歌第几重。
责商山四皓:秦末家家思逐鹿，商山四皓独忘机。如何鬓发霜相似，更出深山定是非。
咏子规:千年冤魄化为禽，永逐悲风叫远林。愁血滴花春艳死，月明飘浪冷光沉。凝成紫塞风前泪，惊破红楼梦里心。肠断楚词归不得，剑门迢递蜀江深。
献蔡京:抛却长竿卷却丝，手持蓑笠献新诗。临川太守清如镜，不是渔人下钓时。
和严揆省中宿斋遇令狐员外当直之作:致斋分直宿南宫，越石卢谌此夜同。位极班行犹念旧，名题章奏亦从公。曾驱爪士三边静，新赠髯参六义穷。竟夕文昌知有月，可怜如在庾楼中。
奉酬忠武李相公见寄:直继先朝卫与英，能移孝友作忠贞。剑门失险曾缚虎，淮水安流缘斩鲸。黄阁碧幢惟是俭，三公二伯未为荣。惠连忽赠池塘句，又遣羸师破胆惊。
酬致政杨祭酒见寄:初还相印罢戎旃，获守皇居在紫烟。妄比酂侯功蔑尔，每怀疏傅意悠然。应将半俸沾闾里，料入中条访洞天。十载别离那可道，倍令惊喜见来篇。
送令狐秀才赴举:子有雄文藻思繁，龆年射策向金门。前随鸾鹤登霄汉，却望风沙走塞垣。独忆忘机陪出处，自怜何力继飞翻。那堪两地生离绪，蓬户长扃行旅喧。
留别南溪二首:常叹春泉去不回，我今此去更难来。欲知别后留情处，手种岩花次第开。如云不厌苍梧远，似雁逢春又北归。惟有隐山溪上月，年年相望两依依。
桂林叹雁:三朝四黜倦遐征，往复皆愁万里程。尔解分飞却回去，我方从此向南行。
享惠昭太子庙乐章:喧喧金石容既缺，肃肃羽驾就行列。缑山遗响昔所闻，庙庭进旅今攸设。
酬施先辈:襄阳才子得声多，四海皆传古镜歌。乐府正声三百首，梨园新入教青娥。
寄李十员外:百丈悬泉旧卧龙，欲将肝胆佐时雍。惟愁又入烟霞去，知在庐峰第几重。
赠毛仙翁:不知仙客占青春，肌骨才教称两旬。俗眼暂惊相见日，疑心未测几时人。闲推甲子经何代，笑说浮生老此身。残药倘能沾朽质，愿将霄汉永为邻。
题开元寺牡丹:此花南地知难种，惭愧僧闲用意栽。海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开。惟有数苞红萼在，含芳只待舍人来。
汉宫曲:水色帘前流玉霜，赵家飞燕侍昭阳。掌中舞罢箫声绝，三十六宫秋夜长。
和嵩阳客月夜忆上清人:独夜嵩阳忆上仙，月明三十六峰前。瑶池月胜嵩阳月，人在玉清眠不眠。
八月望夕雨:今年八月十五夜，寒雨萧萧不可闻。如练如霜在何处，吴山越水万重云。
观浙江涛:浙江悠悠海西绿，惊涛日夜两翻覆。钱塘郭里看潮人，直至白头看不足。
庐山瀑布:虚空落泉千仞直，雷奔入江不暂息。今古长如白练飞，一条界破青山色。
嘉兴寒食:嘉兴郭里逢寒食，落日家家拜扫回。唯有县前苏小小，无人送与纸钱来。
忆扬州:萧娘脸下难胜泪，桃叶眉头易得愁。天下三分明月夜，二分无赖是扬州。
八月灯夕寄游越施秀才:四天净色寒如水，八月清辉冷似霜。想得越人今夜见，孟家珠在镜中央。
八月十五夜:皎皎秋空八月圆，常娥端正桂枝鲜。一年无似如今夜，十二峰前看不眠。
题伍员庙:千载空祠云海头，夫差亡国已千秋。浙波只有灵涛在，拜奠青山人不休。
员峤先生:员峤先生无白发，海烟深处采青芝。逢人借问陶唐主，欲进冰蚕五色丝。
莫愁曲:玳瑁床头刺战袍，碧纱窗外叶骚骚。若为教作辽西梦，月冷如丁风似刀。
寄白司马:三条九陌花时节，万户千车看牡丹。争遣江州白司马，五年风景忆长安。
相思林:游客远游新过岭，每逢芳树问芳名。长林遍是相思树，争遣愁人独自行。
寄海峤丈人:万丈只愁沧海浅，一身谁测岁华遥。自言来此云边住，曾看秦王树石桥。
寄潘先生:至人知姓不知名，闻道黄金骨节轻。世上仙方无觅处，欲来西岳事先生。
宫中曲二首:披香侍宴插山花，厌著龙绡著越纱。恃赖倾城人不及，檀妆唯约数条霞。身轻入宠尽恩私，腰细偏能舞柘枝。一日新妆抛旧样，六宫争画黑烟眉。
七夕:一道鹊桥横渺渺，千声玉佩过玲玲。别离还有经年客，怅望不如河鼓星。
八月九月望夕雨:八月繁云连九月，两回三五晦漫漫。一年怅望秋将尽，不得常娥正面看。
喜雪:长爱谢家能咏雪，今朝见雪亦狂歌。杨花道即偷人句，不那杨花似雪何。
春饮:乌家若下蚁还浮，白玉尊前倒即休。不是春来偏爱酒，应须得酒遣春愁。
二月望日:长短一年相似夜，中秋未必胜中春。不寒不暖看明月，况是从来少睡人。
读远书:两转三回读远书，画檐愁见燕归初。百花时节教人懒，云髻朝来不欲梳。
古树:古树欹斜临古道，枝不生花腹生草。行人不见树少时，树见行人几番老。
独住僧:百补袈裟一比丘，数茎长睫覆青眸。多应独住山林惯，唯照寒泉自剃头。
伤画松道芬上人（因画钓台江山而逝）:百法驱驰百年寿，五劳消瘦五株松。昨来闻道严陵死，画到青山第几重。
观钓台画图:一水寂寥青霭合，两崖崔崒白云残。画人心到啼猿破，欲作三声出树难。
荆巫梦思:楚水白波风袅袅，荆门暮色雨萧萧。相思合眼梦何处，十二峰高巴字遥。
浙东故孟尚书种柳:孟家种柳东城去，临水逶迤思故人。不似当时大司马，重来得见汉南春。
长洲览古:吴王上国长洲奢，翠黛寒江一道斜。伤见摧残旧宫树，美人曾插九枝花。
却归旧山望月有寄:年年明月总相似，大抵人情自不同。今夜故山依旧见，班家扇样碧峰东。
再归松溪旧居宿西林:五粒松深溪水清，众山摇落月偏明。西林静夜重来宿，暗记人家犬吠声。
长庆春:山头水色薄笼烟，久客新愁长庆年。身上五劳仍病酒，夭桃窗下背花眠。
山鹧鸪词:南越岭头山鹧鸪，传是当时守贞女。化为飞鸟怨何人，犹有啼声带蛮语。
郑女出参丈人词:凤钗翠翘双宛转，出见丈人梳洗晚。掣曳罗绡跪拜时，柳条无力花枝软。
春雨:花时闷见联绵雨，云入人家水毁堤。昨日春风源上路，可怜红锦枉抛泥。
和白使君木兰花:枝枝转势雕弓动，片片摇光玉剑斜。见说木兰征戍女，不知那作酒边花。
正月十五夜呈幕中诸公:宵游二万七千人，独坐重城圈一身。步月游山俱不得，可怜辜负白头春。
乐府新诗:一声卢女十三弦，早嫁城西好少年。不羡越溪歌者苦，采莲归去绿窗眠。
春陪相公看花宴会二首:丞相邀欢事事同，玉箫金管咽东风。百分春酒莫辞醉，明日的无今日红。木兰花谢可怜条，远道音书转寂寥。春去一年春又尽，几回空上望江桥。
牡丹:何人不爱牡丹花，占断城中好物华。疑是洛川神女作，千娇万态破朝霞。
过马当:风波隐隐石苍苍，送客灵鸦拂去樯。三月尽头云叶秀，小姑新著好衣裳。
金谷览古:金谷园中数尺土，问人知是绿珠台。绿珠歌舞天下绝，唯与石家生祸胎。
上阳红叶:洛下三分红叶秋，二分翻作上阳愁。千声万片御沟上，一片出宫何处流。
洛城秋砧:三川水上秋砧发，五凤楼前明月新。谁为秋砧明月夜，洛阳城里更愁人。
和川守侍郎缑山题仙庙:王子缑山石殿明，白家诗句咏吹笙。安知散席人间曲，不是寥天鹤上声。
和夜题玉泉寺:岁岁云山玉泉寺，年年车马洛阳尘。风清月冷水边宿，诗好官高能几人。
和秋游洛阳:洛阳自古多才子，唯爱春风烂漫游。今到白家诗句出，无人不咏洛阳秋。
和嘲春风:源上拂桃烧水发，江边吹杏暗园开。可怜半死龙门树，懊恼春风作底来。
侍郎宅泛池:莲子花边回竹岸，鸡头叶上荡兰舟。谁知洛北朱门里，便到江南绿水游。
和侍郎邀宿不至:蟾蜍有色门应锁，街鼓无声夜自深。料得白家诗思苦，一篇诗了一弹琴。
自鄂渚至河南将归江外留辞侍郎:一生所遇唯元白，天下无人重布衣。欲别朱门泪先尽，白头游子白身归。
蛮入西川后:守隘一夫何处在，长桥万里只堪伤。纷纷塞外乌蛮贼，驱尽江头濯锦娘。
忆紫溪:长忆紫溪春欲尽，千岩交映水回斜。岩空水满溪自紫，水态更笼南烛花。
夸红槿:谁道槿花生感促，可怜相计半年红。何如桃李无多少，并打千枝一夜风。
题缙云山鼎池二首:黄帝旌旗去不回，空余片石碧崔嵬。有时风卷鼎湖浪，散作晴天雨点来。天地茫茫成古今，仙都凡有几人寻。到来唯见山高下，只是不知湖浅深。
宿冽上人房:浮生不定若蓬飘，林下真僧偶见招。觉后始知身是梦，更闻寒雨滴芭蕉。
汴河览古:炀帝龙舟向此行，三千宫女采桡轻。渡河不似如今唱，为是杨家怨思声。
柬白丈人:昔时丈人鬓发白，千年松下锄茯苓。今来见此松树死，丈人斩新鬓发青。
览镜词:宝镜磨来寒水清，青衣把就绿窗明。潘郎懊恼新秋发，拔却一茎生两茎。
白人:暖风入烟花漠漠，白人梳洗寻常薄。泥郎为插珑璁钗，争教一朵牙云落。
奉酬元相公上元:出拥楼船千万人，入为台辅九霄身。如何更羡看灯夜，曾见宫花拂面春。
奉和鹦鹉:毛羽曾经翦处残，学人言语道暄寒。任饶长被金笼阖，也免栖飞雨雪难。
将至妙喜寺:清风袅袅越水陂，远树苍苍妙喜寺。自有车轮与马蹄，未曾到此波心地。
红蕉:红蕉曾到岭南看，校小芭蕉几一般。差是斜刀剪红绢，卷来开去叶中安。
见少室:适我一箪孤客性，问人三十六峰名。青云无忘白云在，便可嵩阳老此生。
语儿见新月:几处天边见新月，经过草市忆西施。娟娟水宿初三夜，曾伴愁蛾到语儿。
回施先辈见寄新诗二首:九幽仙子西山卷，读了绦绳系又开。此卷玉清宫里少，曾寻真诰读诗来。紫河车里丹成也，皂荚枝头早晚飞。料得仙宫列仙籍，如君进士出身稀。
送沈亚之赴郢掾:千万乘骢沈司户，不须惆怅郢中游。几年白雪无人唱，今日唯君上雪楼。
答白公:高景争来草木头，一生心事酒前休。山公自是仙人侣，携手醉登城上楼。
赠圆明上人（圆公，佛顶之最）:远公说易长松下，龙树双经海藏中。今日导师闻佛慧，始知前路化成空。
赠奉律上人（律公精于维摩经）:知君学地厌多闻，广渡群生出世氛。饭色不应殊宝器，树香皆遣入禅薰。
戏赠慎微寺主道安上座三僧正:甘露洒空惟一味，旃檀移植自成薰。遥知畅献分南北，应用调柔致六群。
长安秋夜:内宫传诏问戎机，载笔金銮夜始归。万户千门皆寂寂，月中清露点朝衣。
怀京国:海上东风犯雪来，腊前先折镜湖梅。遥思禁苑青春夜，坐待宫人画诏回。
雨后净望河西连山怆然成咏:宿雨初收晚吹繁，秋光极目自销魂。烟山北下归辽海，鸿雁南飞出蓟门。只恨无功书史籍，岂悲临老事戎轩。唯怀药饵蠲衰病，为惜余年报主恩。
奉送相公十八丈镇扬州（一作和王播游故居感旧）:千骑风生大旆舒，春江重到武侯庐。共悬龟印衔新绶，同忆鳣庭访旧居。取履桥边啼鸟换，钓璜溪畔落花初。今来却笑临邛客，入蜀空驰使者车。
忆金门旧游奉寄江西沈大夫:东望沧溟路几重，无因白首更相逢。已悲泉下双琪树，又惜天边一卧龙。人事升沉才十载，宦游漂泊过千峰。思君远寄西山药，岁暮相期向赤松。
离平泉马上作（一作离东都平泉）:十年紫殿掌洪钧，出入三朝一品身。文帝宠深陪雉尾，武皇恩厚宴龙津。黑山永破和亲虏，乌领全阬跋扈臣。自是功高临尽处，祸来名灭不由人。
谪岭南道中作:岭水争分路转迷，桄榔椰叶暗蛮溪。愁冲毒雾逢蛇草，畏落沙虫避燕泥。五月畬田收火米，三更津吏报潮鸡。不堪肠断思乡处，红槿花中越鸟啼。
到恶溪夜泊芦岛:甘露花香不再持，远公应怪负前期。青蝇岂独悲虞氏，黄犬应闻笑李斯。风雨瘴昏蛮日月，烟波魂断恶溪时。岭头无限相思泪，泣向寒梅近北枝。
登崖州城作:独上高楼望帝京，鸟飞犹是半年程。青山似欲留人住，百匝千遭绕郡城。
伊川晚眺:桑叶初黄梨叶红，伊川落日尽无风。汉储何假终南客，甪里先生在谷中。
上巳忆江南禊事:黄河西绕郡城流，上巳应无祓禊游。为忆渌江春水色，更无宵梦向吴州。
汨罗:远谪南荒一病身，停舟暂吊汨罗人。都缘靳尚图专国，岂是怀王厌直臣。万里碧潭秋景静，四时愁色野花新。不劳渔父重相问，自有招魂拭泪巾。
题柳郎中故居:下马荒阶日欲曛，潺潺石溜静中闻。鸟啼花发人声绝，寂寞山窗掩白云。
盘陀岭驿楼:嵩少心期杳莫攀，好山聊复一开颜。明朝便是南荒路，更上层楼望故关。
和窦中丞岁酒喜见小男两岁:更添十岁应为相，岁酒从今把未休。闻得一毛添五色，眼看相逐凤池头。
寒食:东风泼火雨新休，舁尽春泥扫雪沟。走马犊车当御路，汉阳公主谢鸡球。
送僧游山:云身自在山山去，何处灵山不是归。日暮寒林投古寺，雪花飞满水田衣。
雪中答僧书:八行银字非常草，六出天花尽是梅。无所与陈童子别，雪中辛苦远山来。
题逍遥楼伤故韦大夫:利及生人无更为，落花流水旧城池。逍遥楼上雕龙字，便是羊公堕泪碑。
戏赠费冠卿:但恐红尘虚白首，宁论蹇逸分先后。莫占莺花笑寂寥，长安春色年年有。
与左兴宗湓城别:江逢九派人将别，猿到三声月为秋。不知相见更何日，此夜少年堪白头。
八月十五夜卧疾:一年只有今宵月，尽上江楼独病眠。寂寞竹窗闲不闭，夜深斜影到床前。
正月十五日:汉家遗事今宵见，楚郭明灯几处张。深夜行歌声绝后，紫姑神下月苍苍。
曲池陪宴即事上窦中丞:水自山阿绕坐来，珊瑚台上木绵开。欲知举目无情罚，一片花流酒一杯。
董监庙:仁杰淫祠废欲无，枯枫老栎两三株。神乌惯得商人食，飞趁征帆过蠡湖。
赠侯山人:一见清容惬素闻，有人传是紫阳君。来时玉女裁春服，剪破湘山几片云。
送马判官赴安南:故人交趾去从军，应笑狂生挥阵云。省得蔡州今日事，旧曾都护帐前闻。
送准上人归石经院:旃檀刻像今犹少，白石镌经古未曾。归去更寻翻译寺，前山应遇雁门僧。
寒食野望:拜扫无过骨肉亲，一年唯此两三辰。冢头莫种有花树，春色不关泉下人。
祗役遇风谢湘中春色:水生风熟布帆新，只见公程不见春。应被百花撩乱笑，比来天地一闲人。
湘江夜泛:江流如箭月如弓，行尽三湘数夜中。无那子规知向蜀，一声声似怨春风。
蜀江水（来自蕃界）:日夜朝宗来万里，共怜江水引蕃心。若论巴峡愁人处，猿比滩声是好音。
寄安南马中丞:龙韬能致虎符分，万里霜台压瘴云。蕃客不须愁海路，波神今伏马将军。
甘子堂陪宴上韦大夫:武陵楼上春长早，甘子堂前花落迟。楚乐怪来声竞起，新歌尽是大夫词。
青溪村居二首:家占溪南千个竹，地临湖上一群山。渔船多在马长放，出处自由闲不闲。深树黄鹂晓一声，林西江上月犹明。野人早起无他事，贪绕沙泉看笋生。
奉和兴元郑相公早春送杨侍郎:征鞍欲上醉还留，南浦春生百草头。丞相新裁别离曲，声声飞出旧梁州。
送舍弟孺复往庐山:能骑竹马辨西东，未省烟花暂不同。第一早归春欲尽，庐山好看过湖风。
野别留少微上人:若为相见还分散，翻觉浮云亦不闲。何处留师暂且住，家贫唯有坐中山。
经古墓:碑折松枯山火烧，夜台从闭不曾朝。那将逝者比流水，流水东流逢上潮。
赠灵彻上人:诗句能生世界春，僧家更有姓汤人。况闻暗忆前朝事，知是修行第几身。
春郊醉中赠章八元:三月踏青能几日，百回添酒莫辞频。看君倒卧杨花里，始觉春光为醉人。
重登滕王阁:滕王阁上唱伊州，二十年前向此游。半是半非君莫问，好山长在水长流。
重到襄阳哭亡友韦寿朋:故人坟树立秋风，伯道无儿迹便空。重到笙歌分散地，隔江吹笛月明中。
再至长安:十年谪宦鬼方人，三遇鸿恩始到秦。今日九衢骑马望，却疑浑是刹那身。
赠道器法师:冰作形容雪作眉，早知谈论两川知。如今不用空求佛，但把令狐宰相诗。
庐山得元侍御书:惭君知我命龙钟，一纸书来意万重。正著白衣寻古寺，忽然邮递到云峰。
京口送朱昼之淮南（一作寄赠妓人）:两行客泪愁中落，万树山花雨后残。君到扬州见桃叶，为传风水渡江难。
题鹤林寺僧舍（寺在镇江）:终日昏昏醉梦间，忽闻春尽强登山。因过竹院逢僧话，又得浮生半日闲。
重过文上人院:南随越鸟北燕鸿，松月三年别远公。无限心中不平事，一宵清话又成空。
双峰寺得舍弟书:暂入松门拜祖师，殷勤再读塔前碑。回头忽向寻阳使，太守如今是惠持。
木兰花:碧落真人著紫衣，始堪相并木兰枝。今朝绕郭花看遍，尽是深村田舍儿。
过招隐寺:每忆中林访惠持，今来正遇早春时。自从休去无心事，唯向高僧说便知。
酬举生许遇山居:琉璃潭上新秋月，清净泉中智惠珠。不似本宗疏二教，许过云壑访潜夫。
春晚游鹤林寺寄使府诸公:野寺寻花春已迟，背岩唯有两三枝。明朝携酒犹堪赏，为报春风且莫吹。
题开圣寺:宿雨初收草木浓，群鸦飞散下堂钟。长廊无事僧归院，尽日门前独看松。
奉使淮南:汉使征兵诏未休，两行旌旆接扬州。试上高楼望春色，一年风景尽堪愁。
登北固山亭:海绕重山江抱城，隋家宫苑此分明。居人不觉三吴恨，却笑关河又战争。
秋日过员太祝林园:望水寻山二里余，竹林斜到地仙居。秋光何处堪消日，玄晏先生满架书。
题武关:来往悲欢万里心，多从此路计浮沉。皆缘不得空门要，舜葬苍梧直到今。
题温泉:能使时平四十春，开元圣主得贤臣。当时姚宋并燕许，尽是骊山从驾人。
经溳川馆寄使府群公:溳川水竹十家余，渔艇蓬门对岸居。大胜尘中走鞍马，与他军府判文书。
葺夷陵幽居:负郭依山一径深，万竿如朿翠沉沉。从来爱物多成癖，辛苦移家为竹林。
再游头陀寺:无因暂泊鲁阳戈，白发兼愁日日多。只恐雪晴花便尽，数来山寺亦无他。
看射柳枝:玉弝朱弦敕赐弓，新加二斗得秋风。万人齐看翻金勒，百步穿杨逐箭空。
寄峡州韦郎中:年过五十鬓如丝，不必前程更问师。幸得休耕乐尧化，楚山深处最相宜。
赠田玉卿:长安里巷旧邻居，未解梳头五岁余。今朝嫁得风流婿，歌舞闲时看读书。
题招隐寺即戴颙旧宅:两崖古树千般色，一井寒泉数丈冰。欲问前朝戴居士，野烟秋色是丘陵。
山居送僧:失意因休便买山，白云深处寄柴关。若逢城邑人相问，报道花时也不闲。
过襄阳上于司空頔:方城汉水旧城池，陵谷依然世自移。歇马独来寻故事，逢人唯说岘山碑。
送魏简能东游二首:献赋论兵命未通，却乘羸马出关东。灞陵原上重回首，十载长安似梦中。燕市悲歌又送君，目随征雁过寒云。孤亭宿处时看剑，莫使尘埃蔽斗文。
中秋夜君山台望月:大堤花里锦江前，诗酒同游四十年。不料中秋最明夜，洞庭湖上见当天。
酬彭伉:公孙阁里见君初，衣锦南归二十馀。莫叹屈声犹未展，同年今日在中书。
硖石遇赦:天网初开释楚囚，残骸已废自知休。荷蓑不是人间事，归去沧江有钓舟。
赠龙泉洞尘上人:八十山僧眼未昏，独寻流水到穷源。自言共得龙神语，拟作茅庵住洞门。
题湖台:山有松门江有亭，不劳他处问青冥。有时带月床舁到，一阵风来酒尽醒。
送妻入道:人无回意似波澜，琴有离声为一弹。纵使空门再相见，还如秋月水中看。
遇湖州妓宋态宜二首:曾识云仙至小时，芙蓉头上绾青丝。当时惊觉高唐梦，唯有如今宋玉知。陵阳夜会使君筵，解语花枝出眼前。一从明月西沉海，不见嫦娥二十年。
逢旧二首:碧落高高云万重，当时孤鹤去无踪。不期陵谷迁朝市，今日辽东特地逢。将作乘槎去不还，便寻云海住三山。不知留得支机石，却逐黄河到世间。
润州听暮角（一作晚泊润州闻角）:江城吹角水茫茫，曲引边声怨思长。惊起暮天沙上雁，海门斜去两三行。
头陀寺看竹:寺前新笋已成竿，策马重来独自看。可惜班皮空满地，无人解取作头冠。
奉使京西:卢龙已复两河平，烽火楼边处处耕。何事书生走羸马，原州城下又添兵。
题连云堡:由来天地有关扃，断壑连山接杳冥。一出纵知边上事，满朝谁信语堪听。
再宿武关（一作从秦城回再题武关）:远别秦城万里游，乱山高下出商州。关门不锁寒溪水，一夜潺湲送客愁。
长安闷作:宵分独坐到天明，又策羸骖信脚行。每日除书空满纸，不曾闻有介推名。
和尚书舅见寄:欲随流水去幽栖，喜伴归云入虎溪。深谢陈蕃怜寂寞，远飞芳字警沉迷。
送王六觐巢县叔父二首:巢岸南分战鸟山，水云程尽到东关。弦歌自是君家事，莫怪今来一邑闲。长忆山阴旧会时，王家兄弟尽相随。老来放逐潇湘路，泪滴秋风引献之。
偶怀:转知名宦是悠悠，分付空源始到头。待送妻儿下山了，便随云水一生休。
秋夜题夷陵水馆:凝碧初高海气秋，桂轮斜落到江楼。三更浦上巴歌歇，山影沉沉水不流。
与梧州刘中丞:三代卢龙将相家，五分符竹到天涯。瘴山江上重相见，醉里同看豆蔻花。
听多美唱歌:黄莺慢转引秋蝉，冲断行云直入天。一曲梁州听初了，为君别唱想夫怜。
题涧饮寺:百年如梦竟何成，白发重来此地行。还似萧郎许玄度，再看庭石悟前生。
题苏仙宅枯松:几年苍翠在仙家，一旦枝枯类海槎。不如酸涩棠梨树，却占高城独放花。
山居:一从身世两相遗，往往关门到午时。想得俗流应大笑，不知年老识便宜。
听邻女吟:含情遥夜几人知，闲咏风流小谢诗。还似霓旌下烟露，月边吹落上清词。
题宇文秀才樱桃:风光莫占少年家，白发殷勤最恋花。今日颠狂任君笑，趁愁得醉眼麻茶。
汉上偶题:谪仙唐世游兹郡，花下听歌醉眼迷。今日汉江烟树尽，更无人唱白铜鞮。
送杨敬之倅湖南:久嗟尘匣掩青萍，见说除书试一听。闻君却作长沙傅，便逐秋风过洞庭。
送孙尧夫赴举:自说轩皇息战威，万方无复事戎衣。却教孙子藏兵法，空把文章向礼闱。
题水月台:平流白日无人爱，桥上闲行若个知。水似晴天天似水，两重星点碧琉璃。
早春霁后发头陀寺寄院中:红楼金刹倚晴冈，雨雪初收望汉阳。草檄可中能有暇，迎春一醉也无妨。
哭田布:魏师临阵却抽营，谁管豺狼作信兵。纵使将军能伏剑，何人岛上哭田横。
黄葵花:此花莫遣俗人看，新染鹅黄色未乾。好逐秋风上天去，紫阳宫女要头冠。
别南溪二首:如云不厌苍梧远，似雁逢春又北飞。唯有隐山溪上月，年年相望两依依。常叹春泉去不回，我今此去更难来。欲知别后留情处，手种岩花次第开。
井栏砂宿遇夜客:暮雨萧萧江上村，绿林豪客夜知闻。他时不用逃名姓，世上如今半是君。
谢王连州送海阳图:谢家为郡实风流，画得青山寄楚囚。惊起草堂寒气晚，海阳潮水到床头。
再谪夷陵题长乐寺:当时谪宦向夷陵，愿得身闲便作僧。谁知渐渐因缘重，羞见长燃一盏灯。
谴谪康州先寄弟渤:唯将直道信苍苍，可料无名抵宪章。阴骘却应先有谓，已交鸿雁早随阳。
赠廖道士:膏已明煎信矣哉，二年人世不归来。庭前为报仙桃树，今岁花时好好开。
山花:六出花开赤玉盘，当中红湿耐春寒。长安若在五侯宅，谁肯将钱买牡丹。
听歌:飒飒先飞梁上尘，朱唇不动翠眉颦。愿得春风吹更远，直教愁杀满城人。
送颜觉赴举:颜子将才应四科，料量时辈更谁过。居然一片荆山玉，可怕无人是卞和。
题五松驿:云木苍苍数万株，此中言命的应无。人生不得如松树，却遇秦封作大夫。
湘妃庙:斑竹林边有古祠，鸟啼花发尽堪悲。当时惆怅同今日，南北行人可得知。
赠长安小主人:上清真子玉童颜，花态娇羞月思闲。仙路迷人应有术，桃源不必在深山。
游西林寺:十地初心在此身，水能生月即离尘。如今再结林中社，可羡当年会里人。
题白鹿兰若:只去都门十里强，竹阴流水绕回廊。满城车马皆知有，每唤同游尽道忙。
寄赵准乞湘川山居:闲说班超有旧居，山横水曲占商於。知君不用磻溪石，乞取终年独钓鱼。
晓过函谷关:因韩为赵两游秦，十月冰霜渡孟津。纵使鸡鸣遇关吏，不知余也是何人。
奉和九弟渤见寄绝句:忽启新缄吟近诗，诗中韵出碧云词。且喜陟冈愁已散，登舟只恨渡江迟。
赠友人孩子:骊龙颔下亦生珠，便与人间众宝殊。他时若要追风日，须得君家万里驹。
奉宣慰使鱼十四郎:年才二十众知名，孤鹤仪容彻骨清。口传天语来人世，却逐祥云上玉京。
题善光寺:云门天竺旧姻缘，临老移家住玉泉。早到可中溳南寺，免得翻经住几年。
题宣化寺道光上人居:二十年前不系身，草堂曾与雪为邻。常思和尚当时语，衣钵留将与此人。
柳枝词:锦池江上柳垂桥，风引蝉声送寂寥。不必如丝千万缕，只禁离恨两三条。
竹枝词:十二山晴花尽开，楚宫双阙对阳台。细腰争舞君沉醉，白日秦兵天下来。
竹里:竹里编茅倚石根，竹茎疏处见前村。闲眠尽日无人到，自有春风为扫门。
失题:华表千年一鹤归，丹砂为顶雪为衣。泠泠仙语人听尽，却向五云翻翅飞。
新晴爱月（一作山斋玩月）:野性平生惟爱月，新晴半夜睹蝉娟。起来自擘纱窗破，恰漏清光落枕前。
云安公主出降杂咏催妆二首:天上琼花不避秋，今宵织女嫁牵牛。万人惟待乘鸾出，乞巧齐登明月楼。少妆银粉饰金钿，端正天花贵自然。闻道禁中时节异，九秋香满镜台前。
坐障:白玉为竿丁字成，黄金绣带短长轻。强遮天上花颜色，不隔云中语笑声。
帘:劳将素手卷虾须，琼室流光更缀珠。玉漏报来过半夜，可怜潘岳立踟蹰。
阶:甃玉编金次第平，花纹隐起踏无声。几重便上华堂里，得见天人吹凤笙。
扇:宝扇持来入禁宫，本教花下动香风。姮娥须逐彩云降，不可通宵在月中。
解内人嘲（一作酬宫人）:粉面仙郎选圣朝，偶逢秦女学吹箫。须教翡翠闻王母，不奈乌鸢噪鹊桥。
成都赠别席夔:不值分流二江水，定应犹得且同行。三千里外情人别，更被子规啼数声。
游城东王驸马亭:城外无尘水间松，秋天木落见山容。共寻萧史江亭去，一望终南紫阁峰。
望毛女峰:我种东峰千叶莲，此峰毛女始求仙。今朝暗算当时事，已是人间七万年。
送李山人归山:来从千山万山里，归向千山万山去。山中白云千万重，却望人间不知处。
长安新晴:九重深浅人不知，金殿玉楼倚朝日。一夜城中新雨晴，御沟流得宫花出。
出蓝田关寄董使君:万里烟萝锦帐间，云迎水送度蓝关。七盘九折难行处，尽是龚黄界外山。
题悟公禅堂:临坛付法十三春，家本长城若下人。芸阁少年应不识，南山钞主是前身。
宿陕府北楼奉酬崔大夫二首:楼压黄河山满坐，风清水凉谁忍卧。人定军州禁漏传，不妨秋月城头过。一别朱门三四春，再来应笑尚风尘。昨宵唯有楼前月，识是谢公诗酒人。
陕州逢窦巩同宿，寄江陵韦协律:共出丘门岁九霜，相逢凄怆对离觞。荆南为报韦从事，一宿同眠御史床。
夜到泗州酬崔使君:徐城洪尽到淮头，月里山河见泗州。闻道泗滨清庙磬，雅声今在谢家楼。
送崔员外使回入京金钩驿逢因赠:六星宫里一星归，行到金钩近紫微。侍史别来经岁月，今宵应梦护香衣。
成都送别费冠卿:红椒花落桂花开，万里同游俱未回。莫厌客中频送客，思乡独上望乡台。
题商山庙:商洛秦时四老翁，人传羽化此山空。若无仙眼何由见，总在庙前花洞中。
题独孤少府园林:四面青山是四邻，烟霞成伴草成茵。年年洞口桃花发，不记曾经迷几人。
送独孤秀才下第归太白山:逸翮暂时成落羽，将归太白赏灵踪。须寻最近碧霄处，拟倩和云买一峰。
下第后病中:献玉频年命未通，穷秋成病悟真空。笑看朝市趋名者，不病那知在病中。
送深上人归江南:留得莲花偈付谁，独携金策欲归时。江南无限萧家寺，曾与白云何处期。
题自然观:剑阁门西第一峰，道陵成道有高踪。行人若上升仙处，须拨白云三四重。
疾愈步庭花:桃红李白觉春归，强步闲庭力尚微。从困不扶灵寿杖，恐惊花里早莺飞。
筹笔店江亭:九折岩边下马行，江亭暂歇听江声。白云绿树不关我，枉与樵人乐一生。
赠贺若少府:十日广陵城里住，听君花下抚金徽。新声指上怀中纸，莫怪潜偷数曲归。
太子刘舍人邀看花:年少风流七品官，朱衣白马冶游盘。负心不报春光主，几处偷看红牡丹。
蔷薇花:锦窠花朵灯丛醉，翠叶眉稠裛露垂。莫引美人来架下，恐惊红片落燕支。
应制为宫嫔咏:不分前时忤主恩，已甘寂寞守长门。今朝却得君王顾，重入椒房拭泪痕。
题朱审寺壁山水画:朱审偏能视夕岚，洞边深墨写秋潭。与君一顾西墙画，从此看山不向南。
阊门即事:耕夫占募逐楼船，春草青青万顷田。试上吴门看郡郭，清明几处有新烟。
题路左佛堂:雀儿来逐飏风高，下视鹰鹯意气豪。自谓能生千里翼，黄昏依旧委蓬蒿。
赠项斯:几度见诗诗总好，及观标格过于诗。平生不解藏人善，到处逢人说项斯。
赠广陵妓:云雨分飞二十年，当时求梦不曾眠。今来头白重相见，还上襄王玳瑁筵。
牡丹:牡丹一朵值千金，将谓从来色最深。今日满栏开似雪，一生辜负看花心。
游白鹤山:白鹤山边秋复春，张文宅畔少风尘。欲驱五马寻真隐，谁是当初□竹人。
行田诗（一作白石岩）:白石岩前湖水春，湖边旧境有清尘。欲追谢守行田意，今古同忧是长人。
罗浮山:江北重峦积翠浓，绮霞遥映碧芙蓉。不知末后沧溟上，减却瀛洲第几峰。
青障山（一作慈湖山）:一派远光澄碧月，万株耸翠猎金飙。陶仙谩学长生术，暑往寒来更寂寥。
中界山:瑟瑟峰头玉水流，晋时遗迹更堪愁。愁人到此劳长望，何处烟波是祖州。
帆游山:涨海尝从此地流，千帆飞过碧山头。君看深谷为陵后，翻覆人间未肯休。
谢池:郡郭东南积谷山，谢公曾是此跻攀。今来惟有灵池月，犹是婵娟一水间。
华盖山:一岫坡陀凝绿草，千重虚翠透红霞。愁来始上消归思，见尽江城数百家。
吹台山:吹台山上彩烟凝，日落云收叠翠屏。应谓焦桐堪采斫，不知谁是柳吴兴。
青岙山:灵海泓澄匝翠峰，昔贤心赏已成空。今朝亭馆无遗制，积水沧浪一望中。
孤屿:碧水逶迤浮翠巘，绿萝蒙密媚晴江。不知谁与名孤屿，其实中川是一双。
春草池:谢公梦草一差微，谪宦当时道不机。且谓飞霞游赏地，池塘烟柳亦依依。
题西隐寺:三年未到九华山，终日披图一室间。秋寺喜因晴后赏，灵峰看待足时还。猿从有性留僧坐，云霭无心伴客闲。胜事倘能销岁月，已弢名利不相关。
奉和白敏中圣道和平致兹休运岁终功就合咏盛明呈上:舜德尧仁化犬戎，许提河陇款皇风。指挥貙武皆神算，恢拓乾坤是圣功。四帅有征无汗马，七关虽戍已弢弓。天留此事还英主，不在他年在大中。
赠商山东于岭僧:商岭东西路欲分，两间茅屋一溪云。师言耳重知师意，人是人非不欲闻。
忆春日太液池亭候对（长庆三年）:宫莺报晓瑞烟开，三岛灵禽拂水回。桥转彩虹当绮殿，舰浮花鹢近蓬莱。草承香辇王孙长，桃艳仙颜阿母栽。簪笔此时方侍从，却思金马笑邹枚。
忆夜直金銮殿承旨:月当银汉玉绳低，深听箫韶碧落齐。门压紫垣高绮树，阁连青琐近丹梯。墨宣外渥催飞诏，草布深恩促换题。明日独归花路远，可怜人世隔云霓。
忆春日曲江宴后许至芙蓉园:春风上苑开桃李，诏许看花入御园。香径草中回玉勒，凤凰池畔泛金樽。绿丝垂柳遮风暗，红药低丛拂砌繁。归绕曲江烟景晚，未央明月锁千门。
新昌宅书堂前有药树一株今已盈拱前长庆中…名之天上树:白榆星底开红甲，珠树宫中长紫霄。丹彩结心才辨质，碧枝抽叶乍成条。羽衣道士偷玄圃，金简真人护玉苗。长带九天馀雨露，近来葱翠欲成乔。
过钟陵（余长庆三年除江西观察使，奉诏不之任）:龙沙江尾抱钟陵，水郭村桥晚景澄。江对楚山千里月，郭连渔浦万家灯。省抛双旆辞荣宠，遽落丹霄起爱憎。惆怅旧游同草露，却思恩顾一沾膺。
溯西江:江风不定半晴阴，愁对花时尽日吟。孤棹自迟从蹭蹬，乱帆争疾竞浮沉。一身累困怀千载，百口无虞贵万金。空阔远看波浪息，楚山安稳过云岑。
早发:沙洲月落宿禽惊，潮起风微晓雾生。黄鹤浪明知上信，黑龙山暗避前程。火旗似辨吴门戍，水驿遥迷楚塞城。萧索更看江叶下，两乡俱是宦游情。
守滁阳深秋忆登郡城望琅琊:山城小阁临青嶂，红树莲宫接薜萝。斜日半岩开古殿，野烟浮水掩轻波。菊迎秋节西风急，雁引砧声北思多。深夜独吟还不寐，坐看凝露满庭莎。
滁阳春日怀果园闲宴（园中杂树，多手植也）:西园到日栽桃李，红白低枝拂酒杯。繁艳只愁风处落，醉筵多就月中开。劝人莫折怜芳早，把烛频看畏晓催。闻道数年深草露，几株犹得近池台。
转寿春守太和庚戌岁二月祗命寿阳时替裴…诗人之末云:未登崖谷寻丹灶，且历轩窗看壁题。那遇八公生羽翼，空悲七子委尘泥。旧坛无复翔云鹤，废垒曾经振鼓鼙。点检遗编尽朝菌，应难求望一刀圭。
忆寿春废虎坑余以春二月至郡主吏举所职称霍…去郡三载:匪将履尾求兢惕，那效探雏所患争。当路绝群尝诫暴，为猫驱獮亦先迎。每推至化宣余力，岂用潜机害尔生。休逐豺狼止贪戾，好为仁兽答皇明。
寿阳罢郡日有诗十首与追怀不殊今编…纪瑞物。别连理树:垂阴敢慕甘棠叶，附干将呈瑞木符。十步兰茶同秀彩，万年枝叶表皇图。芟夷不及知无患，雨露曾沾自不枯。好住孤根托桃李，莫令从此混樵苏。
寿阳罢郡日有诗十首…不殊今编于后兼纪瑞物。虎不食人:南山白额同驯扰，亦变仁心去杀机。不竞牛甘令买患，免遭狐假妄凭威。渡河岂适他邦害，据谷终无暴物非。尔效驺虞护生草，岂徒柔伏在淮淝。
寿阳罢郡日…瑞物。发寿阳分司敕到又遇新正感怀书事:休为建隼临淝守，转作垂丝入洛人。罢阅旧林三载籍，又开新历四年春。云遮北雁愁行客，柳起东风慰病身。渐喜雪霜消解尽，得随风水到天津。
寿阳罢郡日有诗十首与追怀…兼纪瑞物物。初出淝口入淮:东风百里雪初晴，淝口冰开好濯缨。野老拥途知意重，病夫抛郡喜身轻。人心莫厌如弦直，淮水长怜似镜清。回首夕岚山翠远，楚郊烟树隐襄城。
寿阳罢郡日有诗十首与追怀…兼纪瑞物物。入淮至盱眙:山凝翠黛孤峰迥，淮起银花五两高。天外绮霞迷海鹤，日边红树艳仙桃。岸惊目眩同奔马，浦溢心疑睹抃鳌。寄谢云帆疾飞鸟，莫夸回雁卷轻毛。
寿阳罢郡日有诗十首与追怀…兼纪瑞物物。忆东湖:菱歌罢唱鹢舟回，雪鹭银鸥左右来。霞散浦边云锦截，月升湖面镜波开。鱼惊翠羽金鳞跃，莲脱红衣紫菂摧。淮口值春偏怅望，数株临水是寒梅。
七年初到洛阳寓居宣教里时已春暮而四老俱在洛中分司:青莎满地无三径，白发缘头忝四人。官职谬齐商岭客，姓名那重汉廷臣。圣朝寡罪容衰齿，愚叟多惭未退身。惟有门人怜钝拙，劝教沈醉洛阳春。
初秋忽奉诏除浙东观察使检校右貂:龙楼寄引簪裾客，凤阙陪趋朔望朝。疏受杜门期脱屣，买臣归邸忽乘轺。印封龟纽知颁爵，冠饰蝉緌更珥貂。飞诏宠荣欢里舍，岂徒斑白与垂髫。
忆至巩县河宿待家累追怀:巩树翻红秋日斜，水分伊洛照馀霞。弓开后骑低初月，鹗驻前旌拂暮鸦。闺信坐迟青玉案，弄儿闲望白羊车。今来忆事凉风晚，烟浦空悲黄菊花。
宿扬州:江横渡阔烟波晚，潮过金陵落叶秋。嘹唳塞鸿经楚泽，浅深红树见扬州。夜桥灯火连星汉，水郭帆樯近斗牛。今日市朝风俗变，不须开口问迷楼。
忆被牛相留醉州中时无他宾牛公夜出真珠辈数人:严城画角三声闭，清宴金樽一夕同。银烛坐隅听子夜，宝筝筵上起春风。酒徵旧对惭衰质，曲换新词感上宫。淮海一从云雨散，杳然俱是梦魂中。
早渡扬子江（时王璠在浙西）:日冲海浪翻银屋，江转秋波走雪山。青嶂迥开蹲虎戍，碧流潜伏跃龙关。地分吴楚星辰内，水迫沧溟宇宙间。焚却戍船无战伐，使知风教被乌蛮。
忆过润州:昔年从宦干戈地，黄绶青春一鲁儒。弓犯控弦招武旅，剑当抽匣问狂夫。帛书投笔封鱼腹，玄发冲冠捋虎须。谈笑谢金何所愧，不为偷买用兵符。
忆万岁楼望金山:楼高雉堞千师垒，峰拔惊波万壑攒。山绝地维消虎踞，水浮天险尚龙盘。蜃嘘云拱飞江岛，鳌喷仙岩隔海澜。长对碧波临古渡，几经风月与悲欢。
过梅里七首家…今列题于后。忆题惠山寺书堂:故山一别光阴改，秋露清风岁月多。松下壮心年少去，池边衰影老人过。白云生灭依岩岫，青桂荣枯托薜萝。惟有此身长是客，又驱旌旆寄烟波。
过梅里七首家…今敝庐数堵犹存今列题于后。忆放鹤:羽毛似雪无瑕点，顾影秋池舞白云。闲整素仪三岛近，回飘清唳九霄闻。好风顺举应摩日，逸翮将成莫恋群。凌励坐看空碧外，更怜凫鹭老江濆。
新楼诗二十首。新楼:戎容罢引旌旗卷，朱户褰开雉堞高。山耸翠微连郡阁，地临沧海接灵鳌。坐疑许宅驱鸡犬，笑类樊妻化羽毛。惆怅桂枝零落促，莫思方朔种仙桃。
新楼诗二十首。海榴亭（在新楼北花开最早所望更高）:海榴亭早开繁蕊，光照晴霞破碧烟。高近紫霄疑菡萏，迥依江月半婵娟。怀芳不作翻风艳，别萼犹含泣露妍。摇落旧丛云水隔，不堪行坐数流年。
新楼诗二十首。望海亭（在卧龙山顶上越中最高处）:乌盈兔缺天涯迥，鹤背松梢拂槛低。湖镜坐隅看匣满，海涛生处辨云齐。夕岚明灭江帆小，烟树苍茫客思迷。萧索感心俱是梦，九天应共草萋萋。
新楼诗二十首。杜鹃楼:杜鹃如火千房拆，丹槛低看晚景中。繁艳向人啼宿露，落英飘砌怨春风。早梅昔待佳人折，好月谁将老子同。惟有此花随越鸟，一声啼处满山红。
新楼诗二十首。满桂楼:为怜湖水通宵望，不学樊杨却月楼。惟待素规澄满镜，莫看纤魄挂如钩。卷帘方影侵红烛，绕竹斜晖透碧流。萧瑟晓风闻木落，此时何异洞庭秋。
新楼诗二十首。东武亭:绿波春水湖光满，丹槛连楹碧嶂遥。兰鹢对飞渔棹急，彩虹翻影海旗摇。斗疑斑虎归三岛，散作游龙上九霄。鼍鼓若雷争胜负，柳堤花岸万人招。
新楼诗二十首。龙宫寺:银地溪边遇衲师，笑将花宇指潜知。定观玄度生前事，不道灵山别后期。真相有无因色界，化城兴灭在莲基。好令沧海龙宫子，长护金人旧浴池。
新楼诗二十首。禹庙:削平水土穷沧海，畚锸东南尽会稽。山拥翠屏朝玉帛，穴通金阙架云霓。秘文镂石藏青壁，宝检封云化紫泥。清庙万年长血食，始知明德与天齐。
新楼诗二十首。晏安寺:寺深松桂无尘事，地接荒郊带夕阳。啼鸟歇时山寂寂，野花残处月苍苍。绛纱凝焰开金像，清梵销声闭竹房。丘垄渐平边茂草，九原何处不心伤。
新楼诗二十首。龟山:一峰凝黛当明镜，十仞乔松倚翠屏。秋月满时侵兔魄，素波摇处动龟形。旧深崖谷藏仙岛，新结楼台起佛扃。不学大蛟凭水怪，等闲雪雨害生灵。
新楼诗二十首。重台莲:绿荷舒卷凉风晓，红萼开萦紫菂重。游女汉皋争笑脸，二妃湘浦并愁容。自含秋露贞姿结，不竞春妖冶态秾。终恐玉京仙子识，却将归种碧池峰。
新楼诗二十首。橘园:江城雾敛轻霜早，园橘千株欲变金。朱实摘时天路近，素英飘处海云深。惧同枳棘愁迁徙，每抱馨香委照临。怜尔结根能自保，不随寒暑换贞心。
新楼诗二十首。寒林寺:最深城郭在人烟，疑借壶中到梵天。岩树桂花开月殿，石楼风铎绕金仙。地无尘染多灵草，室鉴真空有定泉。应是法宫传觉路，使无烦恼见青莲。
新楼诗二十首。北楼樱桃花:开花占得春光早，雪缀云装万萼轻。凝艳拆时初照日，落英频处乍闻莺。舞空柔弱看无力，带月葱茏似有情。多事东风入闺闼，尽飘芳思委江城。
新楼诗二十首。城上蔷薇:蔷薇繁艳满城阴，烂熳开红次第深。新蕊度香翻宿蝶，密房飘影戏晨禽。窦闺织妇惭诗句，南国佳人怨锦衾。风月寂寥思往事，暮春空赋白头吟。
新楼诗二十首。南庭竹:东南旧美凌霜操，五月凝阴入坐寒。烟惹翠梢含玉露，粉开春箨耸琅玕。莫令戏马童儿见，试引为龙道士看。知尔结根香实在，凤凰终拟下云端。
新楼诗二十首。琪树:石桥峰上栖玄鹤，碧阙岩边荫羽人。冰叶万条垂碧实，玉珠千日保青春。月中泣露应同浥，涧底侵云尚有尘。徒使茯苓成琥珀，不为松老化龙鳞。
新楼诗二十首。海棠:海边佳树生奇彩，知是仙山取得栽。琼蕊籍中闻阆苑，紫芝图上见蓬莱。浅深芳萼通宵换，委积红英报晓开。寄语春园百花道，莫争颜色泛金杯。
新楼诗二十首。水寺:烟波野寺经过处，水国苍茫梦想中。云散浦间江月迥，日曛洲渚海潮通。坐看鱼鸟沈浮远，静见楼台上下同。闻道化城方便喻，只应从此到龙宫。
新楼诗二十首。灵汜桥:灵汜桥边多感伤，分明湖派绕回塘。岸花前后闻幽鸟，湖月高低怨绿杨。能促岁阴惟白发，巧乘风马是春光。何须化鹤归华表，却数凋零念越乡。
若耶溪（西施采莲、欧冶铸剑所）:岚光花影绕山阴，山转花稀到碧浔。倾国美人妖艳远，凿山良冶铸炉深。凌波莫惜临妆面，莹锷当期出匣心。应是蛟龙长不去，若耶秋水尚沈沈。
宿越州天王寺:海隅布政惭期月，江上沾巾愧万人。休按簿书惩黠吏，未齐风俗昧良臣。壶冰自洁中无玷，镜水非求下见鳞。清夜佛宫观色相，却归前老更前身。
却渡西陵别越中父老:海潮晚上江风急，津吏篙师语默齐。倾手奉觞看故老，拥流争拜见孩提。惭非杜母临襄岘，自鄙朱翁别会稽。渐举云帆烟水阔，杳然凫雁各东西。
却到浙西:临平水竭蒹葭死，里社萧条旅馆秋。尝叹晋郊无乞籴，岂忘吴俗共分忧。野悲扬目称嗟食，林极翳桑顾所求。苛政尚存犹惕息，老人偷拜拥前舟。
苏州不住遥望武丘报恩两寺:秋山古寺东西远，竹院松门怅望同。幽鸟静时侵径月，野烟消处满林风。塔分朱雁馀霞外，刹对金螭落照中。官备散寮身却累，往来惭谢二莲宫。
回望馆娃故宫:江云断续草绵连，云隔秋波树覆烟。飘雪荻花铺涨渚，变霜枫叶卷平田。雀愁化水喧斜日，鸿怨惊风叫暮天。因问馆娃何所恨，破吴红脸尚开莲。
开元寺:十层花宇真毫相，数仞峰峦閟月扉。攒立宝山中色界，散周香海小轮围。坐隅咫尺窥岩壑，窗外高低辨翠微。难保尔形终不转，莫令偷拂六铢衣。
皋桥:伯鸾憔悴甘飘寓，非向嚣尘隐姓名。鸿鹄羽毛终有志，素丝琴瑟自谐声。故桥秋月无家照，古井寒泉见底清。犹有余风未磨灭，至今乡里重和鸣。
真娘墓:一株繁艳春城尽，双树慈门忍草生。愁态自随风烛灭，爱心难逐雨花轻。黛消波月空蟾影，歌息梁尘有梵声。还似钱塘苏小小，只应回首是卿卿。
重到惠山:碧峰依旧松筠老，重得经过已白头。俱是海天黄叶信，两逢霜节菊花秋。望中白鹤怜归翼，行处青苔恨昔游。还向窗间名姓下，数行添记别离愁。
鉴玄影堂:香灯寂寞网尘中，烦恼身须色界空。龙钵已倾无法雨，虎床犹在有悲风。定心池上浮泡没，招手岩边梦幻通。深夜月明松子落，俨然听法侍生公。
别石泉:素沙见底空无色，青石潜流暗有声。微渡竹风涵淅沥，细浮松月透轻明。桂凝秋露添灵液，茗折香芽泛玉英。应是梵宫连洞府，浴池今化醒泉清。
别双温树:翠条盈尺怜孤秀，植向西窗待月轩。轻剪绿丝秋叶暗，密扶纤干夏阴繁。故山手种空怀想，温室心知不敢言。看尔拂云今得地，莫随陵谷改深根。
重别西湖:浦边梅叶看凋落，波上双禽去寂寥。吹管曲传花易失，织文机学羽难飘。雪欺春早摧芳萼，隼励秋深拂翠翘。繁艳彩毛无处所，尽成愁叹别谿桥。
毗陵东山:昔人别馆淹留处，卜筑东山学谢家。丛桂半空摧枳棘，曲池平尽隔烟霞。重开渔浦连天月，更种春园满地花。依旧秋风还寂寞，数行衰柳宿啼鸦。
建元寺（一作和郭郧寒食）:江城物候伤心地，远寺经过禁火辰。芳草垄边回首客，野花丛里断肠人。紫荆繁艳空门昼，红药深开古殿春。叹息光阴催白发，莫悲风月独沾巾。
却到金陵登北固亭:龙形江影隔云深，虎势山光入浪沈。潮蹙海风驱万里，日浮天堑洞千寻。众峰作限横空碧，一柱中维彻底金。还叱楫师看五两，莫令辜负济川心。
望鹤林寺:鹤栖峰下青莲宇，花发江城世界春。红照日高殷夺火，紫凝霞曙莹销尘。每思载酒悲前事，欲问题诗想旧身。自叹秋风劳物役，白头拘束一闲人。
宿瓜州:烟昏水郭津亭晚，回望金陵若动摇。冲浦回风翻宿浪，照沙低月敛残潮。柳经寒露看萧索，人改衰容自寂寥。官冷旧谙唯旅馆，岁阴轻薄是凉飙。
入扬州郭:菊芳沙渚残花少，柳过秋风坠叶疏。堤绕门津喧井市，路交村陌混樵渔。畏冲生客呼童仆，欲指潮痕问里闾。非为掩身羞白发，自缘多病喜肩舆。
宿扬州水馆:舟依浅岸参差合，桥映晴虹上下连。轻楫过时摇水月，远灯繁处隔秋烟。却思海峤还凄叹，近涉江涛更凛然。闲凭栏干指星汉，尚疑轩盖在楼船。
州中小饮便别牛相:笙歌罢曲辞宾侣，庭竹移阴就小斋。愁不解颜徒满酌，病非伤肺为忧怀。耻矜学步贻身患，岂慕醒狂蹑祸阶。从此别离长酩酊，洛阳狂狷任椎埋。
却过淮阴吊韩信庙:功高自弃汉元臣，遗庙阴森楚水滨。英主任贤增虎翼，假王徼福犯龙鳞。贱能忍耻卑狂少，贵乏怀忠近佞人。徒用千金酬一饭，不知明哲重防身。
却入泗口:洪河一派清淮接，堤草芦花万里秋。烟树寂寥分楚泽，海云明灭满扬州。望深江汉连天远，思起乡闾满眼愁。惆怅路岐真此处，夕阳西没水东流。
重入洛阳东门:商颜重命伊川叟，时事知非入洛人。连野碧流通御苑，满阶秋草过天津。每惭清秩容衰齿，犹有华簪寄病身。驱马独归寻里巷，日斜行处旧红尘。
拜三川守:恭承宠诏临伊洛，静守朝章化比闾。风变市儿惊偃草，雨晴郊薮谬随车。改张琴瑟移胶柱，止息笙篁辨鲁鱼。唯有从容期一德，使齐文教奉皇居。
庆云见:礼成中岳陈金册，祥报卿云冠玉峰。轻未透林疑待凤，细非行雨讵从龙。卷风变彩霏微薄，照日笼光映隐重。还入九霄成沆瀣，夕岚生处鹤归松。
灵蛇见少林寺:琐文结绶灵蛇降，蠖屈螭盘顾视闲。鳞蹙翠光抽璀璨，腹连金彩动弯环。已应蜕骨风雷后，岂效衔珠草莽间。知尔全身护昆阆，不矜挥尾在常山。
拜宣武军节度使:油幢并入虎旗开，锦橐从天凤诏来。星应魏师新鼓角，地嫌梁苑旧池台。日晖红旆分如电，人拥青门动若雷。伊洛镜清回首处，是非纷杂任尘埃。
江南暮春寄家:雒阳城见梅迎雪，鱼口桥逢雪送梅。剑水寺前芳草合，镜湖亭上野花开。江鸿断续翻云去，海燕差池拂水回。想得心知近寒食，潜听喜鹊望归来。
欲到西陵寄王行周:西陵沙岸回流急，船底粘沙去岸遥。驿吏递呼催下缆，棹郎闲立道齐桡。犹瞻伍相青山庙，未见双童白鹤桥。欲责舟人无次第，自知贪酒过春潮。
华顶:欲向仙峰炼九丹，独瞻华顶礼仙坛。石标琪树凌空碧，水挂银河映月寒。天外鹤声随绛节，洞中云气隐琅玕。浮生未有从师地，空诵仙经想羽翰。
莺莺歌（一作东飞伯劳西飞燕歌，为莺莺作）:伯劳飞迟燕飞疾，垂杨绽金花笑日。绿窗娇女字莺莺，金雀娅鬟年十七。黄姑上天阿母在，寂寞霜姿素莲质。门掩重关萧寺中，芳草花时不曾出。
柳二首:陶令门前罥接篱，亚夫营里拂朱旗。人事推移无旧物，年年春至绿垂丝。千条垂柳拂金丝，日暖牵风叶学眉。愁见花飞狂不定，还同轻薄五陵儿。
答章孝标:假金方用真金镀，若是真金不镀金。十载长安得一第，何须空腹用高心。
朱槿花:瘴烟长暖无霜雪，槿艳繁花满树红。每叹芳菲四时厌，不知开落有春风。
至潭州闻猿:昔陪天上三清客，今作端州万里人。湘浦更闻猿夜啸，断肠无泪可沾巾。
江亭:瘴江昏雾连天合，欲作家书更断肠。今日病身悲状候，岂能埋骨向炎荒。
红蕉花:红蕉花样炎方识，瘴水溪边色最深。叶满丛深殷似火，不唯烧眼更烧心。
忆汉月:花开花落无时节，春去春来有底凭。燕子不藏雷不蛰，烛烟昏雾暗腾腾。
端州江亭得家书二首:雨中鹊语喧江树，风处蛛丝飏水浔。开拆远书何事喜，数行家信抵千金。长安别日春风早，岭外今来白露秋。莫道淮南悲木叶，不闻摇落更堪愁。
闻猿:见说三声巴峡深，此时行者尽沾襟。端州江口连云处，始信哀猿伤客心。
赠韦金吾:自报金吾主禁兵，腰间宝剑重横行。接舆也是狂歌客，更就将军乞一声。
长门怨:宫殿沈沈晓欲分，昭阳更漏不堪闻。珊瑚枕上千行泪，不是思君是恨君。
龟山寺鱼池:汲水添池活白莲，十千鬐鬣尽生天。凡庸不识慈悲意，自葬江鱼入九泉。剃发多缘是代耕，好闻人死恶人生。祇园说法无高下，尔辈何劳尚世情。
过小妓英英墓:萧晨骑马出皇都，闻说埋冤在路隅。别我已为泉下土，思君犹似掌中珠。四弦品柱声初绝，三尺孤坟草已枯。兰质蕙心何所在，焉知过者是狂夫。
宴杨仆射新昌里第:隔坐应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当时疏广虽云盛，讵有兹筵醉绿醽。
建节后偶作:抛却弓刀上砌台，上方台榭与云开。山僧见我衣裳窄，知道新从战地来。
题画山水:太华峰前是故乡，路人遥指读书堂。如今老大骑官马，羞向关西道姓杨。
贺筵占赠营妓:郎君得意及青春，蜀国将军又不贫。一曲高歌红一匹，两头娘子谢夫人。
蔡平喜遇河阳马判官宽话别:从事东军正四年，相逢且喜偃兵前。看寻狡兔翻三窟，见射妖星落九天。江上柳营回鼓角，河阳花府望神仙。秋风萧飒醉中别，白马嘶霜雁叫烟。
寄福州从事殷尧藩:越岭寒轻物象殊，海城台阁似蓬壶。几回入市鲛绡女，终岁啼花山鹧鸪。雷令剑龙知去未，虎夷云鹤亦来无。就中静事冥宵话，何惜双轮访病夫。
寄天台准公:赤城桥东见月夜，佛垄寺边行月僧。闲蹋莓苔绕琪树，海光清净对心灯。
隋帝陵下:白露沾衣隋主宫，云亭月馆楚淮东。盘龙楼舰浮冤水，雕锦帆幢使乱风。长夜应怜桀何罪，告成合笑禹无功。伤心近似骊山路，陵树无根秋草中。
洛阳春望:五凤楼南望洛阳，龙门回合抱苍苍。受朝前殿云霞暖，封岳行宫草木香。四海为家知德盛，二京有宅卜年长。东人犹忆时巡礼，愿觐元和日月光。
始见二毛:玄发迎忧光色阑，衰华因镜强相看。百川赴海返潮易，一叶报秋归树难。初弄藕丝牵欲断，又惊机素翦仍残。颜生岂是光阴晚，余亦何人不自宽。
巫山怀古:十二峰峦斗翠微，石烟花雾犯容辉。青春楚女妒云老，白日神人入梦稀。银箭暗凋歌夜烛，珠泉频点舞时衣。谁伤宋玉千年后，留得青山辨是非。
郊天回:日动萧烟上泰坛，帝从黄道整和銮。风前貔武回雕仗，云里神龙起画竿。金鸟赦书鸣九夜，玉山寿酒舞千官。始知报本终朝礼，旧典时巡只自难。
温泉宫:忆昔开元天地平，武皇十月幸华清。山蒸阴火云三素，日落温泉鸡一鸣。彩羽鸟仙歌不死，翠霓童妾舞长生。仍闻老叟垂黄发，犹说龙髯缥缈情。
寄归:塞草黄来见雁稀，陇云白后少人归。新丝强入未衰鬓，别泪应沾独宿衣。几夕精诚拜初月，每秋河汉对空机。更看出猎相思苦，不射秋田朝雉飞。
赠远:辛苦关西车骑官，几年旌节客河兰。金泥舞虎精神暗，银缕交龙气色寒。欲和古诗成窦锦，倍悲秋扇损齐纨。莫劳雁足传书信，愿向凌烟阁上看。
九日与友人登高:云木疏黄秋满川，茱萸风里一尊前。几回为客逢佳节，曾见何人再少年。霜报征衣冷针指，雁惊幽梦泪婵娟。古来醉乐皆难得，留取穷通付上天。
赠杨炼师:柴烟衣上绣春云，清隐山书小篆文。明月在天将凤管，夜深吹向玉晨君。
答客:竹间深路马惊嘶，独入蓬门半似迷。劳问圃人终岁事，桔槔声里雨春畦。
隋宫:柳塘烟起日西斜，竹浦风回雁弄沙。炀帝春游古城在，坏宫芳草满人家。
得储道士书:婵娟春尽暮心秋，邻里同年半白头。为问蓬莱近消息，海波平静好东游。
沙上月:黄昏潮落南沙明，月光涵沙秋雪清。水文不上烟不荡，平平玉田冷空旷。
赠李黯将军:细柳连营石堑牢，平安狼火赤星高。岩云入角雕龙爽，寒日摇旗画兽豪。搜伏雄儿欺魍魉，射声游骑怯分毫。圣人唯有河湟恨，寰海无虞在一劳。
人日陪宣州范中丞传正与范侍御宴（一作鲍防诗）:人日春风绽早梅，谢家兄弟看花来。吴姬对客歌千曲，秦女留人酒百杯。丝柳向空轻婉转，玉山看日渐裴回。流光易去欢难得，莫厌频频上此台。
古鉴:古鉴含灵气象和，蛟龙盘鼻护金波。隐山道士未曾识，负局先生不敢磨。曾向春窗分绰约，误回秋水照蹉跎。世间纵有应难比，十斛明珠酬未多。
送王炼师:圣母祠堂药树香，邑君承命荐椒浆。风云大感精神地，雷雨频过父母乡。尽日一川侵草绿，回车二麦绕山黄。野人久会神仙事，敢奏歌钟庆万箱。
寄张十七校书李仁行秀才:去年八月此佳辰，池上闲闲四五人。久行月影愁迷梦，误入华光笑认春。一与清风上芸阁，再期秋雨过龙津。今年此日何由见，蓬户萧条对病身。
旧镜:团团铜镜似潭水，心爱玉颜私自亲。一经离别少年改，难与清光相见新。
忆郊天:忆向郊坛望武皇，九军旗帐下南方。六龙日驭天行健，神母呈图地道光。浓暖气中生历草，是非烟里爱瑶浆。至今满耳箫韶曲，徒羡瑶池舞凤凰。
期尽:鱼锁生衣门不开，玉筐金月共尘埃。青山石妇千年望，雷雨曾知来不来。
秋暮送裴垍员外刺婺州:婺女星边气不秋，金华山水似瀛州。含香太守心清净，去与神仙日日游。
寄薛膺昆季:楚山清洛两无期，梦里春风玉树枝。何况芙蓉楼上客，海门江月亦相思。
杨真人箓中像:画中留得清虚质，人世难逢白鹤身。应见茅盈哀老弟，为持金箓救生人。
寄卢给事汀吴员外丹:姓丁黄鹤辽东去，客倩仙翁海上人。闻道姓名多改变，只今偕是圣朝臣。
怀王直秀才:乡无竹圃为三径，贫寄邻家已二年。惟有素风身未坠，世间开口不言钱。
赠真公影堂:旧房西壁画支公，昨暮今晨色不同。远客闲心无处所，独添香火望虚空。
赠僧戒休:风行露宿不知贫，明月为心又是身。欲问月中无我法，无人无我问何人。
秋夜怀紫阁峰僧:满山雨色应难见，隔涧经声又不闻。紫阁夜深多入定，石台谁为扫秋云。
宿水亭:雕楹彩槛压通波，鱼鳞碧幕衔曲玉。夜深星月伴芙蓉，如在广寒宫里宿。
寄峨嵋山杨炼师:道士夜诵蕊珠经，白鹤下绕香烟听。夜移经尽人上鹤，仙风吹入秋冥冥。
寄海陵韩长官:吏散重门印不开，玉琴招鹤舞裴回。野人为此多东望，云雨仍从海上来。
淮南卧病感路群侍御访别:西台御史重难言，落木疏篱绕病魂。一望青云感骢马，款行黄草出柴门。
暮秋与裴居晦宴因见采菊花之作（一作暮作秋见菊）:菊花低色过重阳，似忆王孙白玉觞。今日王孙好收采，高天已下两回霜。
望麻姑山:幽人往往怀麻姑，浮世悠悠仙景殊。自从青鸟不堪使，更得蓬莱消息无。
湖上望月:湖上清凉月更好，天边旅人犹未归。几见金波满还破，草虫声畔露沾衣。
襄阳怀古:襄阳太守沈碑意，身后身前几年事。湘江千岁未为陵，水底鱼龙应识字。
秋夜对月寄僧特:忆见特公赏秋处，凉溪看月清光寒。今夕深溪又相映，特公何处共团圆。
望江中金山寺:一朵蓬莱在世间，梵王宫阙翠云间。近南溪水更清浅，闻道游人未忍还。
宿青牛谷梁炼师仙居:随云步入青牛谷，青牛道士留我宿。可怜夜久月中行，惟有坛边一枝竹。
见袁德师侍御说江南有仙檀花，因以戏赠:闻说天坛花耐凉，笑风含露对秋光。欲求御史更分别，何似衣花岁岁香。
和王璠侍御酬友人赠白角冠:芙蓉寒艳镂冰姿，天朗灯深拔豸时。好见吹笙伊洛上，紫烟丹凤亦相随。
送僧择栖游天台二首:身非居士常多病，心爱空王稍觉闲。师问寄禅何处所，浙东青翠沃洲山。金岭雪晴僧独归，水文霞彩衲禅衣。可怜石室烧香夜，江月对心无是非。
上巳日寄樊瓘、樊宗宪，兼呈上浙东孟中丞简:世间禊事风流处，镜里云山若画屏。今日会稽王内史，好将宾客醉兰亭。
寄宋申锡评事时从李少师移军回归:君逐元侯静虏归，虎旗龙节驻春晖。欲求岱岳燔柴礼，已锡鲁人缝掖衣。长剑一时天外倚，五云多绕日边飞。心期共贺太平世，去去故乡亲食薇。
夏日怀杜悰驸马:五月清凉萧史家，瑶池分水种菱花。回文地簟龙鳞浪，交锁天窗蝉翼纱。闲遣青琴飞小雪，自看碧玉破甘瓜。仍闻圣主知书癖，凤阁烧香对五车。
上阳宫月:水北宫城夜柝严，宫西新月影纤纤。受环花幌小开镜，移烛瑶房皆卷帘。学织机边娥影静，拜新衣上露华沾。合裁班扇思行幸，愿托凉风箧笥嫌。
淮南卧病闻李相夷简移军山阳以靖东寇感激之下因抒长句:太白星前龙虎符，元臣出将顺天诛。教闻清净萧丞相，计立安危范大夫。玉帐黄昏大刁斗，月营寒晓小单于。鲁连未必蹈沧海，应见麒麟新画图。
读淮南李相行营至楚州诗:阃外建牙威不宾，古来戡难忆忠臣。已分舟楫归元老，更使熊罴属丈人。玄象合教沧海晏，青龙喜应太山春。来年二月登封礼，去望台星扈日轮。
读李相心中乐:负海狂鲸纵巨鳞，四朝天子阻时巡。谁将侯玉乖南面，几使戎车殷左轮。久作妖星虚费日，终□天洞亦何人。果闻丞相心中乐，上赞陶唐一万春。
闻国家将行封禅聊抒臣情:云雨由来随六龙，玉泥瑶检不乾封。山知槱柞新烟火，臣望箫韶旧鼓钟。清跸间过素王庙，翠华高映大夫松。旅中病客谙尧曲，身贱何由奏九重。
和淮南李相公夷简喜平淄青回军之作:横笛临吹发晓军，元戎幢节拂寒云。搜山羽骑乘风引，下濑楼船背水分。天际兽旗摇火焰，日前鱼甲动金文。马毛不汗东方靖，行见萧何第一勋。
送萧世秀才:心交别我西京去，愁满春魂不易醒。从此无人访穷病，马蹄车辙草青青。
怀惠明禅师:秋天欲霜夜无风，我意不在天地中。雪山世界此凉夜，宝月独照琉璃宫。解空长老莲花手，曾以佛书亲指授。雪岭无人又问来，十年夏腊平安否。
吴中夜别:楚客秋思著黄叶，吴姬夜歌停碧云。声尽灯前各流泪，水天凉冷雁离群。
隋家井:玉钩栏下寒泉水，金辘轳边影照人。此水今为九泉路，数枝花照数堆尘。
寄王璠侍御求蜀笺:蜀川笺纸彩云初，闻说王家最有馀。野客思将池上学，石楠红叶不堪书。
塞上行:西风应时筋角坚，承露牧马水草冷。可怜黄河九曲尽，毡馆牢落胡无影。
南塘二首:南塘旅舍秋浅清，夜深绿蘋风不生。莲花受露重如睡，斜月起动鸳鸯声。塘东白日驻红雾，早鱼翻光落碧浔。画舟兰棹欲破浪，恐畏惊动莲花心。
东邻女:双飞鹧鸪春影斜，美人盘金衣上花。身为父母几时客，一生知向何人家。
寄李都护:去年河上送行人，万里弓旌一武臣。闻道玉关烽火灭，犬戎知有外家亲。
长安旅舍怀旧山:昨夜清凉梦本山，眠云唤鹤有惭颜。青莲道士长堪羡，身外无名至老闲。
汉宫词二首:柏梁宸居清窈窕，东方先生夜待诏。夜久月当承露盘，内人吹笙舞凤鸾。月映东窗似玉轮，未央前殿绝声尘。宫槐花落西风起，鹦鹉惊寒夜唤人。
送薛补阙入朝（一作鲍防诗）:平原门下十余人，独受恩多未杀身。每叹陆家兄弟少，更怜杨氏子孙贫。柴门已断施行马，鲁酒那能醉近臣。赖有军中遗令在，犹将谈笑对风尘。
赠李翱:湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。
登长安慈恩寺塔:东方晓日上翔鸾，西转苍龙拂露盘。渭水寒光摇藻井，玉峰晴色上朱阑。九重宫阙参差见，百二山河表里观。暂辍去蓬悲不定，一凭金界望长安。
古镜歌:轩辕铸镜谁将去，曾被良工泻金取。明月中心桂不生，轻冰面上菱初吐。蛟龙久无雷雨声，鸾凤空踏莓苔舞。欲向高台对晓开，不知谁是孤光主。
及第后谢座主:一从东越入西秦，十度闻莺不见春。试向昆山投瓦砾，便容灵沼濯埃尘。悲欢暗负风云力，感激潜生草木身。中夜自将形影语，古来吞炭是何人。
自题读书堂:窗外卷帘侵碧落，槛前敲竹响青冥。黄昏不欲留人宿，云起风生龙虎醒。
应举题钱塘公馆:万里茫茫天堑遥，秦皇底事不安桥。钱塘江口无钱过，又阻西陵两信潮。
题旅榇（一作葬宝鸡逆旅士人铭诗）:嗟君没世委空囊，几度劳心翰墨场。半面为君申一恸，不知何处是家乡。
立春日呈宫傅侍郎:朝旦微风吹晓霞，散为和气满家家。不知容貌潜消落，且喜春光动物华。出问池冰犹塞岸，归寻园柳未生芽。摩娑酒瓮重封闭，待入新年共赏花。
元夕京城和欧阳衮:兰焰芳芬彻晓开，珠光新霭映人来。歌迎甲夜催银管，影动繁星缀玉台。别有朱门春澹荡，不妨芝火翠崔嵬。此时月色同沾醉，何处游轮陌上回。
送韩将军之雁门:荒塞峰烟百道驰，雁门风色暗旌旗。破围铁骑长驱疾，饮血将军转战危。画角吹开边月静，缦缨不信虏尘窥。归来长揖功成后，黄石当年故有期。
春宫曲:流莺春晓唤樱桃，花外传呼殿影高。抱里琵琶最承宠，君王敕赐玉檀槽。
采莲曲:粉光花色叶中开，荷气衣香水上来。棹响清潭见斜领，双鸳何事亦相猜。
踏歌行:鸳鸯楼下万花新，翡翠宫前百戏陈。夭矫翔龙衔火树，飞来瑞凤散芳春。仙跸初传紫禁香，瑞云开处夜花芳。繁弦促管升平调，绮缀丹莲借月光。
塞下曲:春至金河雪似花，萧条玉塞但胡沙。晓来重上关城望，惟见惊尘不见家。
送人谪幽州:临路深怀放废惭，梦中犹自忆江南。莫言塞北春风少，还胜炎荒入瘴岚。
西上辞母坟:高盖山头日影微，黄昏独立宿禽稀。林间滴酒空垂泪，不见丁宁嘱早归。
观灯:十万人家火烛光，门门开处见红妆。歌钟喧夜更漏暗，罗绮满街尘土香。星宿别从天畔出，莲花不向水中芳。宝钗骤马多遗落，依旧明朝在路傍。
送宫人入道:舍宠求仙畏色衰，辞天素面立阶墀。金丹拟驻千年貌，玉指休匀八字眉。师主与收珠翠后，君王看戴角冠时。从来宫女皆相妒，闻向瑶台尽泪垂。
见志:去岁买琴不与价，今年沽酒未还钱。门前债主雁行立，屋里醉人鱼贯眠。
望思台:谗语能令骨肉离，奸情难测事堪悲。何因掘得江充骨，捣作微尘祭望思。
延平天庆观:剑化江边绿构新，层台不染玉梯尘。千章隐篆标龙简，一曲空歌降凤钧。岚气湿衣云叶晚，天香飘户月枝春。盟经早晚闻仙语，学种三芝伴羽人。
送叶秀才:快骑璁珑刻玉羁，河梁返照上征衣。层冰春近蟠龙起，九泽云闲独鹤飞。行想北山清梦断，重游西洛故人稀。汉庭狗监深知己，有日前驱负弩归。
送王秀才谒池州吴都督:池阳去去跃雕鞍，十里长亭百草干。衣袂障风金镂细，剑光横雪玉龙寒。晴郊别岸乡魂断，晓树啼乌客梦残。南馆星郎东道主，摇鞭休问路行难。
青帝:青帝邀春隔岁还，月娥孀独夜漫漫。韩凭舞羽身犹在，素女商弦调未残。终古兰岩栖偶鹤，从来玉谷有离鸾。几时幽恨飘然断，共待天池一水干。
银河:阊阖疏云漏绛津，桥头秋夜鹊飞频。犹残仙媛湔裙水，几见星妃度袜尘。历历素榆飘玉叶，涓涓清月湿冰轮。年来若有乘槎客，为吊波灵是楚臣。
书秋:千里南云度塞鸿，秋容无迹淡平空。人间玉岭清宵月，天上银河白昼风。潘赋登山魂易断，楚歌遗佩怨何穷。往来未若奇张翰，欲鲙霜鲸碧海东。
自和书秋:陇首斜飞避弋鸿，颓云萧索见层空。汉宫夜结双茎露，阊阖凉生六幕风。湘女怨弦愁不禁，鄂君香被梦难穷。江边两桨连歌渡，惊散游鱼莲叶东。
立春后作:东君珂佩响珊珊，青驭多时下九关。方信玉霄千万里，春风犹未到人间。
梅花二首:应为阳春信未传，固将青艳属残年。东君欲待寻佳约，剩寄衣香与粉绵。迎春雪艳飘零极，度夕蟾华掩映多。欲托清香传远信，一枝无计奈愁何。
春日咏梅花二首:靓妆才罢粉痕新，递晓风回散玉尘。若遣有情应怅望，已兼残雪又兼春。青帝来时值远芳，残花残雪尚交光。隔年拟待春消息，得见春风已断肠。
即夕:榆叶飘零碧汉流，玉蟾珠露两清秋。仙家若有单栖恨，莫向银台半夜游。
送陈校勘入宿:日落风回卷碧霓，芳蓬一夜拆龙泥。银台级级连清汉，桂子香浓月杵低。
即夕:风幌凉生白袷衣，星榆才乱绛河低。月明休近相思树，恐有韩凭一处栖。
早春咏雪:句芒宫树已先开，珠蕊琼花斗剪裁。散作上林今夜雪，送教春色一时来。
望雪:银花珠树晓来看，宿醉初醒一倍寒。已似王恭披鹤氅，凭栏仍是玉栏干。
雪霁:星榆叶叶昼离披，云粉千重凝不飞。昆玉楼台珠树密，夜来谁向月中归。
舟次汴堤:曲岸兰丛雁飞起，野客维舟碧烟里。竿头五两转天风，白日杨花满流水。
杨柳枝词:三条陌上拂金羁，万里桥边映酒旗。此日令人肠欲断，不堪将入笛中吹。
留别吉州太守宗人迈:秋初江上别旌旗，故国无家泪欲垂。千里未知投足处，前程便是听猿时。误攻文字身空老，却返渔樵计已迟。羽翼凋零飞不得，丹霄无路接差池。
早朝:曙钟催入紫宸朝，列炬流虹映绛绡。天近鳌头花簇仗，风低豹尾乐鸣韶。衣冠一变无夷俗，律令重颁有正条。昨日钟山甘露降，玻璃满赐出宫瓢。
宫词:悄悄深宫不见人，倚阑惟见石麒麟。芙蓉帐冷愁长夜，翡翠帘垂隔小春。天远难通青鸟信，风寒欲动锦花茵。夜深怕有羊车过，自起笼灯看雪纹。
郊居作:碧树浓阴护短垣，苍江春暖渚凫喧。买鱼试唤鸣榔艇，寻鹤因行隔垄村。生理何凭文是业，世情纵遣酒盈樽。相逢谓我迂疏甚，欲辨还憎恐失言。
闲居:茂苑闲居木石同，旋开小径翦蒿蓬。虚游心在鸿濛外，穴处身疑培塿中。花影一阑吟夜月，松声半榻卧秋风。百年寄傲聊容膝，何必高车驷马通。
暮春述怀:为客山南二十年，愁来怳近落花天。阴云带雨连山脊，湿气成岚滴树巅。邻屋有声敲石火，野禽无语避茶烟。此时若遇孙阳顾，肯服盐车不受鞭。
端午日:少年佳节倍多情，老去谁知感慨生。不效艾符趋习俗，但祈蒲酒话升平。鬓丝日日添头白，榴锦年年照眼明。千载贤愚同瞬息，几人湮没几垂名。
九日:万里飘零十二秋，不堪今倚夕阳楼。壮怀空掷班超笔，久客谁怜季子裘。瘴雨蛮烟朝暮景，平芜野草古今愁。酣歌欲尽登高兴，强把黄花插满头。
九日病起:重阳开满菊花金，病起支床惜赏心。紫蟹霜肥秋纵好，绿醅蚁滑晚慵斟。眼窥薄雾行殊倦，身怯寒风坐未禁。沈醉又成来岁约，遣怀聊作记时吟。
寒夜:云冷江空岁暮时，竹阴梅影月参差。鸡催梦枕司晨早，更咽寒城报点迟。人事纷华潜动息，天心静默运推移。凭谁荡涤穷残候，入眼东风喜在期。
喜雨:临岐终日自裴回，干我茅斋半亩苔。山上乱云随手变，浙东飞雨过江来。一元和气归中正，百怪苍渊起蛰雷。千里稻花应秀色，酒樽风月醉亭台。
春游:明日城东看杏花，叮咛童子蚤将车。路从丹凤楼前过，酒向金鱼馆里赊。绿水满沟生杜若，暖云将雨湿泥沙。绝胜羊傅襄阳道，车骑西风拥鼓笳。
夜酌溪楼:楼居溪上凉生早，坐对城头起暮笳。打鼓泊船何处客，捣衣隔竹是谁家。玉绳低转宵初迥，银烛高烧月近斜。得意引杯须痛饮，好怀那许负年华。
旅行（一作金陵道中）:烟树寒林半有无，野人行李更萧疏。堠长堠短逢官马，山北山南闻鹧鸪。万里关河成传舍，五更风雨忆呼卢。寂寥一点寒灯在，酒熟邻家许夜沽。
下第东归作:十载驱驰倦荷锄，三年生计鬓萧疏。辛勤几逐英雄后，乙榜犹然姓氏虚。欲射狼星把弓箭，休将萤火读诗书。身贱自惭贫骨相，朗啸东归学钓鱼。
还京口:黄鹤山头雪未消，行人归计在今朝。城高铁瓮江山壮，地接金陵草木凋。北府市楼闻旧酒，南桥官柳识归桡。吏民莫见参军面，水宿风餐鬓发焦。
襄口阻风:雪浪排空接海门，孤舟三日阻龙津。曹瞒曾堕周郎计，王导难遮庾亮尘。鸥散白云沈远浦，花飞红雨送残春。篙师整缆候明发，仍谒荒祠问鬼神。
潭州独步:鹤发垂肩懒著巾，晚凉独步楚江滨。一帆暝色鸥边雨，数尺筇枝物外身。习巧未逢医拙手，闻歌先识采莲人。笑看斥鷃飞翔去，乐处蓬莱便有春。
金陵怀古:黄道天清拥珮珂，东南王气秣陵多。江吞彭蠡来三蜀，地接昆仑带九河。凤阙晓霞红散绮，龙池春水绿生波。华夷混一归真主，端拱无为乐太和。
韩信庙:长空鸟尽将军死，无复中原入马蹄。身向九泉还属汉，功超诸将合封齐。荒凉古庙惟松柏，咫尺长陵又鹿麋。此日深怜萧相国，竟无一语到金闺。
访许浑:去郭来寻隐者居，柳阴假步小篮舆。每期会面初偿约，却计论心旧得书。浅绿垣墙绵薜荔，淡红池沼映芙渠。为言肯共留连饮，涧有青芹罟有鱼。
李舍人席上感遇:微云敛雨天气清，松声出树秋泠泠。窗户长含碧萝色，溪流时带蛟龙腥。一官到手不可避，万事役我徒劳形。飘然曳杖出门去，无数好山江上横。
和赵相公登鹳雀楼（楼在河中府，前瞻中条，下瞰大河）:危楼高架泬寥天，上相闲登立彩旃。树色到京三百里，河流归汉几千年。晴峰耸日当周道，秋谷垂花满舜田。云路何人见高志，最看西面赤阑前。
冬至酬刘使君:异乡冬至又今朝，回首家山入梦遥。渐喜一阳从地复，却怜群沴逐冰消。梅含露蕊知迎腊，柳拂宫袍忆候朝。多少故人承宴赏，五云堆里听箫韶。
李节度平虏诗:百万王师下日边，将军雄略可图全。元勋未论封茅异，捷势应知破竹然。燕警无烽清朔漠，秦文有宝进蓝田。太平从此销兵甲，记取红羊换劫年。
金陵上李公垂侍郎:海国微茫散晓暾，郁葱佳气满乾坤。六朝空据长江险，一统今归圣代尊。西北诸峰连朔漠，东南众水合昆仑。愿从吾道禧文运，再使河清俗化淳。
赠惟俨师:焕然文采照青春，一策江湖自在身。云锁木龛聊息影，雪香纸袄不生尘。谈禅早续灯无尽，护法重编论有神。拟扫绿阴浮佛寺，桫椤高树结为邻。
寄许浑秀才:万木惊秋叶渐稀，静探造化见玄机。眼前谁悟先天理，去后还知今日非。树拥秣陵千嶂合，云开萧寺一僧归。汉廷累下征贤诏，未许严陵老钓矶。
送白舍人渡江:晓发龙江第一程，诸公同济似登瀛。海门日上千峰出，桃叶波平一棹轻。横锁已沈王濬筏，投鞭难阻谢玄兵。片时喜得东风便，回首钟声隔凤城。
送刘禹锡侍御出刺连州:遐荒迢递五羊城，归兴浓消客里情。家近似忘山路险，土甘殊觉瘴烟轻。梅花清入罗浮梦，荔子红分广海程。此去定知偿隐趣，石田春雨读书耕。
送韦侍御报使西蕃:归奏圣朝行万里，却衔天诏报蕃臣。本是诸生守文墨，今将匹马静烟尘。旅宿关河逢暮雨，春耕亭障识遗民。此去多应收故地，宁辞沙塞往来频。
寒食城南即事因访蓝田韦明府:闲出城南禁火天，路傍骑马独摇鞭。青松古墓伤碑碣，红杏春园羡管弦。徒说鸊鹈膏玉剑，漫夸蚨血点铜钱。世间尽是悠悠事，且饮韦家冷酒眠。
送源中丞使新罗（一作姚合诗）:赤墀奉命使殊方，官重霜台紫绶光。玉节在船清海怪，金函开诏抚夷王。云晴渐觉山川异，风便宁知道路长。谁得似君将雨露，海东万里洒扶桑。
送景玄上人还山:嵩阳听罢讲经钟，远访庭闱锡度空。蒲履谩从归后织，衲衣犹记别时缝。地横龙朔连沙暝，山入乌桓碧树重。梵宇传来金贝叶，花前拜捧慰亲容。
宫人入道:卸却宫妆锦绣衣，黄冠素服制相宜。锡名近奉君王旨，佩箓新参老氏师。白昼无情趋玉陛，清宵有梦步瑶池。绿鬟女伴含愁别，释尽当年妒宠私。
友人山中梅花:南国看花动远情，沈郎诗苦瘦容生。铁心自儗山中赋，玉笛谁将月下横。临水一枝春占早，照人千树雪同清。好风吹醒罗浮梦，莫听空林翠羽声。
春怨:柳花扑帘春欲尽，绿阴障林莺乱啼。只愁明日送春去，落日满园啼竹鸡。
馆娃宫:宫女三千去不回，真珠翠羽是尘埃。夫差旧国久破碎，红燕自归花自开。
同州端午:鹤发垂肩尺许长，离家三十五端阳。儿童见说深惊讶，却问何方是故乡。
夜过洞庭:笙歌只解闹花天，谁是敲冰掉小船。为觅潇湘幽隐处，夜深载月听鸣泉。
游山南寺二首:山中尽日无人到，竹外交加百鸟鸣。昨日小楼微雨过，樱桃花落晚风晴。踏碎羊山黄叶堆，天飞细雨隐轻雷。朗陵莫讶来何晚，不忍听君话别杯。
寄太仆田卿二首:客窗强饮太匆匆，急雨寒风意万重。蓦上心来消未得，梦回又听五更钟。一阳才动伏群阴，万物于今寓太音。若喜长生添线日，微微消息识天心。
新昌井:辘轳千转劳筋力，待得甘泉渴杀人。且共山麋同饮涧，玉沙铺底浅磷磷。
经靖安里:巷底萧萧绝市尘，供愁疏雨打黄昏。悠然一曲泉明调，浅立闲愁轻闭门。
闻筝歌:凄凄切切断肠声，指滑音柔万种情。花影深沈遮不住，度帏穿幕又残更。
吹笙歌:伶儿竹声愁绕空，秦女泪湿燕支红。玉桃花片落不住，三十六簧能唤风。
赠歌人郭婉二首:石家金谷旧歌人，起唱花筵泪满巾。红粉少年诸弟子，一时惆怅望梁尘。云满衣裳月满身，轻盈归步过流尘。五更无限留连意，常恐风花又一春。
潭州席上赠舞柘枝妓:姑苏太守青娥女，流落长沙舞柘枝。坐满绣衣皆不识，可怜红脸泪双垂。
题海榴树呈八叔大人:曾在蓬壶伴众仙，文章枝叶五云边。几时奉宴瑶台下，何日移荣玉砌前。染日裁霞深雨露，凌寒送暖占风烟。应笑强如河畔柳，逢波逐浪送张骞。
春词酬元微之（一作施肩吾诗）:黄莺啼时春日高，红芳发尽井边桃。美人手暖裁衣易，片片轻花落翦刀。
题侯仙亭:新创仙亭覆石坛，雕梁峻宇入云端。岭北啸猿高枕听，湖南山色卷帘看。
送庞子肃:三年游宦也迷津，马困长安九陌尘。都作无成不归去，古来妻嫂笑苏秦。
梦游秦宫（一作题宫门）:君王多感放东归，从此秦宫不复期。春景似伤秦丧主，落花如雨泪胭脂。
夜宴曲:兰缸如昼晓不眠，玉堂夜起沈香烟。青娥一行十二仙，欲笑不笑桃花然。碧窗弄娇梳洗晚，户外不知银汉转。被郎嗔罚琉璃盏，酒入四肢红玉软。
壮士行:一斗之胆撑脏腑，如磥之筋碍臂骨。有时误入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣里青蛇鳞。
代征妇怨:寒窗羞见影相随，嫁得五陵轻薄儿。长短艳歌君自解，浅深更漏妾偏知。画裙多泪鸳鸯湿，云鬓慵梳玳瑁垂。何事不看霜雪里，坚贞惟有古松枝。
送人南游:见说南行偏不易，中途莫忘寄书频。凌空瘴气堕飞鸟，解语山魈恼病人。闽县绿娥能引客，泉州乌药好防身。异花奇竹分明看，待汝归来画取真。
赠边将:轻生奉国不为难，战苦身多旧箭瘢。玉匣锁龙鳞甲冷，金铃衬鹘羽毛寒。皂貂拥出花当背，白马骑来月在鞍。犹恐犬戎临虏塞，柳营时把阵图看。
上礼部侍郎陈情:九重城里无亲识，八百人中独姓施。弱羽飞时攒箭险，蹇驴行处薄冰危。晴天欲照盆难反，贫女如花镜不知。却向从来受恩地，再求青律变寒枝。
送端上人游天台:师今欲向天台去，来说天台意最真。溪过石桥为险处，路逢毛褐是真人。云边望字钟声远，雪里寻僧脚迹新。只可且论经夏别，莫教琪树两回春。
效古词:姊妹无多兄弟少，举家钟爱年最小。有时绕树山鹊飞，贪看不待画眉了。
山中得刘秀才京书:自笑家贫客到疏，满庭烟草不能锄。今朝谁料三千里，忽得刘京一纸书。
望夫词:手爇寒灯向影频，回文机上暗生尘。自家夫婿无消息，却恨桥头卖卜人。
忆四明山泉:爱彼山中石泉水，幽深夜夜落空里。至今忆得卧云时，犹自涓涓在人耳。
西山静中吟:重重道气结成神，玉阙金堂逐日新。若数西山得道者，连予便是十三人。
天柱山赠峨嵋田道士:古称天柱连九天，峨嵋道士栖其巅。近闻教得玄鹤舞，试凭驱出青芝田。
夜岩谣:夜上幽岩踏灵草，松枝已疏桂枝老。新诗几度惜不吟，此处一声风月好。
岛夷行:腥臊海边多鬼市，岛夷居处无乡里。黑皮年少学采珠，手把生犀照咸水。
帝宫词:自得君王宠爱时，敢言春色上寒枝。十年宫里无人问，一日承恩天下知。
叹花词:前日满林红锦遍，今日绕林看不见。空馀古岸泥土中，零落胭脂两三片。
杜鹃花词:杜鹃花时夭艳然，所恨帝城人不识。丁宁莫遣春风吹，留与佳人比颜色。
晓光词:日轮浮动羲和推，东方一轧天门开。风神为我扫烟雾，四海荡荡无尘埃。
望晓词:揽衣起兮望秋河，濛濛远雾飞轻罗。蟠桃树上日欲出，白榆枝畔星无多。
海边远望:扶桑枝边红皎皎，天鸡一声四溟晓。偶看仙女上青天，鸾鹤无多采云少。
听南僧说偈词:师子座中香已发，西方佛偈南僧说。惠风吹尽六条尘，清净水中初见月。
春日美新绿词:前日萌芽小于粟，今朝草树色已足。天公不语能运为，驱遣羲和染新绿。
对月忆嵩阳故人:团团月光照西壁，嵩阳故人千里隔。不知三十六峰前，定为何处峰前客。
赠莎地道士:莎地阴森古莲叶，游龟暗老青苔甲。池边道士夸眼明，夜取蟭螟摘蚊睫。
效古词:莫愁新得年十六，如蛾双眉长带绿。初学箜篌四五人，莫愁独自声前足。
冬日观早朝:紫烟捧日炉香动，万马千车踏新冻。绣衣年少朝欲归，美人犹在青楼梦。
观吴偃画松:君有绝艺终身宝，方寸巧心通万造。忽然写出涧底松，笔下看看一枝老。
题山僧水阁:山房水阁连空翠，沈沈下有蛟龙睡。老僧趺坐入定时，不知花落黄金地。
登岘亭怀孟生:岘山自高水自绿，后辈词人心眼俗。鹿门才子不再生，怪景幽奇无管属。
吴中代蜀客吟:身狎吴儿家在蜀，春深屡唱思乡曲。峨眉风景无主人，锦江悠悠为谁绿。
戏咏榆荚:风吹榆钱落如雨，绕林绕屋来不住。知尔不堪还酒家，漫教夷甫无行处。
寄李补阙:苍生应怪君起迟，蒲轮重辗嵩阳道。功成名遂来不及，三十六峰仙鹤老。
诮山中叟:老人今年八十几，口中零落残牙齿。天阴伛偻带嗽行，犹向岩前种松子。
闻山中步虚声:何人步虚南峰顶，鹤唳九天霜月冷。仙词偶逐东风来，误飘数声落尘境。
题龙池山人:主人家在龙池侧，水中有鱼不敢食。终朝采药供仙厨，却笑桃花少颜色。
玩新桃花:几叹红桃开未得，忽惊造化新装饰。一种同沾荣盛时，偏荷清光借颜色。
山石榴花:深色胭脂碎剪红，巧能攒合是天公。莫言无物堪相比，妖艳西施春驿中。
玩友人庭竹:曾去玄洲看种玉，那似君家满庭竹。客来不用呼清风，此处挂冠凉自足。
秋夜山居二首:幽居正想餐霞客，夜久月寒珠露滴。千年独鹤两三声，飞下岩前一枝柏。去雁声遥人语绝，谁家素机织新雪。秋山野客醉醒时，百尺老松衔半月。
秋夜山中别友人:独鹤孤云两难说，明朝又作东西别。知君少壮无几年，莫爱闲吟老松月。
赠别王炼师往罗浮:道俗骈阗留不住，罗浮山上有心期。却愁仙处人难到，别后音书寄与谁。
春日餐霞阁:洒水初晴物候新，餐霞阁上最宜春。山花四面风吹入，为我铺床作锦茵。
喜友再相逢:三十年前与君别，可怜容色夺花红。谁知日月相催促，此度见君成老翁。
候仙词:西归公子何时降，南岳先生早晚来。巡历世间犹未遍，乞求鸾鹤且裴回。
修仙词:丹田自种留年药，玄谷长生续命芝。世上漫忙兼漫走，不知求己更求谁。
夏日题方师院:火天无处买清风，闷发时来入梵宫。只向方师小廊下，回看门外是樊笼。
春游乐:一年三百六十日，赏心那似春中物。草迷曲坞花满园，东家少年西家出。
仙客归乡词二首:六合八荒游未半，子孙零落暂归来。井边不认捎云树，多是门人在后栽。洞中日月洞中仙，不算离家是几年。出郭始知人代变，又须抛却古时钱。
云州饮席:酒肠虽满少欢情，身在云州望帝城。巡次合当谁改令，先须为我打还京。
戏赠李主簿:官罢江南客恨遥，二年空被酒中消。不知暗数春游处，偏忆扬州第几桥。
春词（一作沈亚之诗）:黄鸟啼多春日高，红芳开尽井边桃。美人手暖裁衣易，片片轻云落剪刀。
题景上人山门:水有青莲沙有金，老僧于此独观心。愁人欲寄中峰宿，只恐白猿啼夜深。
妓人残妆词:云髻已收金凤凰，巧匀轻黛约残妆。不知昨夜新歌响，犹在谁家绕画梁。
临水亭:只怪素亭黏黛色，溪烟为我染莓苔。欲知源上春风起，看取桃花逐水来。
听范玄长吟:声声扣出碧琅玕，能使秋猿欲叫难。诗兴未穷心更远，手垂青拂向云看。
观叶生画花:心窍玲珑貌亦奇，荣枯只在手中移。今朝故向霜天里，点破繁花四五枝。
洗丹沙词:千淘万洗紫光攒，夜火荧荧照玉盘。恐是麻姑残米粒，不曾将与世人看。
长安春夜吟:露盘滴时河汉微，美人灯下裁春衣。蟾蜍东去鹊南飞，芸香省中郎不归。
自述:箧贮灵砂日日看，欲成仙法脱身难。不知谁向交州去，为谢罗浮葛长官。
少年行:醉骑白马走空衢，恶少皆称电不如。五凤街头新勒辔，半垂衫袖揖金吾。
越中遇寒食:去岁清明霅溪口，今朝寒食镜湖西。信知天地心不易，还有子规依旧啼。
赠采药叟:老去唯将药裹行，无家无累一身轻。却教年少取书卷，小字灯前斗眼明。
清夜忆仙宫子:夜静门深紫洞烟，孤行独坐忆神仙。三清宫里月如昼，十二宫楼何处眠。
江南怨:愁见桥边荇叶新，兰舟枕水楫生尘。从来不是无莲采，十顷莲塘卖与人。
送绝尘子归旧隐二首:云水千重绕洞门，独归何处是桃源。仙方不用随身去，留与人间老子孙。班藤为杖草为衣，万壑千峰独自归。纵令相忆谁相报，桂树岩边人信稀。
送裴秀才归淮南:怪来频起咏刀头，枫叶枝边一夕秋。又向江南别才子，却将风景过扬州。
钱塘渡口:天堑茫茫连沃焦，秦皇何事不安桥。钱塘渡口无钱纳，已失西兴两信潮。
春日宴徐君池亭:暂凭春酒换愁颜，今日应须醉始还。池上有门君莫掩，从教野客见青山。
山中送友人:欲折杨枝别恨生，一重枝上一啼莺。乱山重叠云相掩，君向乱山何处行。
寄王少府:采松仙子徒销日，吃菜山僧枉过生。多谢蓝田王少府，人间诗酒最关情。
赠女道士郑玉华二首:玄发新簪碧藕花，欲添肌雪饵红砂。世间风景那堪恋，长笑刘郎漫忆家。明镜湖中休采莲，却师阿母学神仙。朱丝误落青囊里，犹是箜篌第几弦。
寄西台李侍御:二千馀里采琼瑰，到处伤心瓦砾堆。唯有绣衣周柱史，独将珠玉挂西台。
赠凌仙姥:阿母从天降几时，前朝惟有汉皇知。仙桃不啻三回熟，饱见东方一小儿。
晚春送王秀才游剡川:越山花去剡藤新，才子风光不厌春。第一莫寻溪上路，可怜仙女爱迷人。
冯上人院:扰扰凡情逐水流，世间多喜复多忧。一回行到冯公院，便欲令人百事休。
金吾词:行拥朱轮锦幨儿，望仙门外叱金羁。染须偷嫩无人觉，唯有平康小妇知。
观舞女:缠红结紫畏风吹，袅娜初回弱柳枝。买笑未知谁是主，万人心逐一人移。
鄠县村居:欲住村西日日慵，上山无水引高踪。谁能求得秦皇术，为我先驱紫阁峰。
酬周秀才:三展蜀笺皆郢曲，我心珍重甚琼瑶。应缘水府龙神睡，偷得蛟人五色绡。
旅次文水县喜遇李少府:为君三日废行程，一县官人是酒朋。共忆襄阳同醉处，尚书坐上纳银觥。
夏雨后题青荷兰若:僧舍清凉竹树新，初经一雨洗诸尘。微风忽起吹莲叶，青玉盘中泻水银。
途中逢少女:身倚西门笑向东，牡丹初折一枝红。市头日卖千般镜，知落谁家新匣中。
山中玩白鹿:绕洞寻花日易销，人间无路得相招。呦呦白鹿毛如雪，踏我桃花过石桥。
山居乐:鸾鹤每于松下见，笙歌常向坐中闻。手持十节龙头杖，不指虚空即指云。
襄阳曲:大堤女儿郎莫寻，三三五五结同心。清晨对镜理容色，意欲取郎千万金。
望夫词二首:看看北雁又南飞，薄幸征夫久不归。蟢子到头无信处，凡经几度上人衣。何事经年断书信，愁闻远客说风波。西家还有望夫伴，一种泪痕儿最多。
少妇游春词:簇锦攒花斗胜游，万人行处最风流。无端自向春园里，笑摘青梅叫阿侯。
折柳枝:伤见路边杨柳春，一重折尽一重新。今年还折去年处，不送去年离别人。
归将吟:百战放归成老翁，馀生得出死人中。今朝授敕三回舞，两赐青娥又拜公。
惜花词:千树繁红绕碧泉，正宜尊酒对芳年。明朝欲饮还来此，只怕春风却在前。
抛缠头词:翠娥初罢绕梁词，又见双鬟对舞时。一抱红罗分不足，参差裂破凤凰儿。
望骑马郎:碧蹄新压步初成，玉色郎君弄影行。赚杀唱歌楼上女，伊州误作石州声。
春日钱塘杂兴二首:酒姥溪头桑袅袅，钱塘郭外柳毵毵。路逢邻妇遥相问，小小如今学养蚕。西邻年少问东邻，柳岸花堤几处新。昨夜雨多春水阔，隔江桃叶唤何人。
玩手植松:却思毫末栽松处，青翠才将众草分。今日散材遮不得，看看气色欲凌云。
夜笛词:皎洁西楼月未斜，笛声寥亮入东家。却令灯下裁衣妇，误剪同心一半花。
赠郑伦吹凤管:喃喃解语凤凰儿，曾听梨园竹里吹。谁谓五陵年少子，还将此曲暗相随。
蜀茗词:越碗初盛蜀茗新，薄烟轻处搅来匀。山僧问我将何比，欲道琼浆却畏嗔。
春霁:煎茶水里花千片，候客亭中酒一樽。独对春光还寂寞，罗浮道士忽敲门。
讽山云:闲云生叶不生根，常被重重蔽石门。赖有风帘能扫荡，满山晴日照乾坤。
日晚归山词:虎迹新逢雨后泥，无人家处洞边溪。独行归客晚山里，赖有鹧鸪临路岐。
玩花词:今朝造化使春风，开折西施面上红。竟日眼前犹不足，数株舁入寸心中。
长安早春:报花消息是春风，未见先教何处红。想得芳园十余日，万家身在画屏中。
再酬李先辈:清辞再发郢人家，字字新移锦上花。能使龙宫买绡女，低回不敢织轻霞。
寄隐者:路绝空林无处问，幽奇山水不知名。松门拾得一片屐，知是高人向此行。
寄四明山子:高栖只在千峰里，尘世望君那得知。长忆去年风雨夜，向君窗下听猿时。
观美人:漆点双眸鬓绕蝉，长留白雪占胸前。爱将红袖遮娇笑，往往偷开水上莲。
收妆词:斜月胧胧照半床，茕茕孤妾懒收妆。灯前再览青铜镜，枉插金钗十二行。
仙女词:仙女群中名最高，曾看王母种仙桃。手题金简非凡笔，道是天边玉兔毛。
仙翁词:世间无远可为游，六合朝行夕已周。坛上夜深风雨静，小仙乘月击苍虬。
遇李山人:游山游水几千重，二十年中一度逢。别易会难君且住，莫交青竹化为龙。
同张炼师溪行:青溪道士紫霞巾，洞里仙家旧是邻。每见桃花逐流水，无回不忆武陵人。
桃源词二首:夭夭花里千家住，总为当时隐暴秦。归去不论无旧识，子孙今亦是他人。秦世老翁归汉世，还同白鹤返辽城。纵令记得山川路，莫问当时州县名。
送道友游山:欲驻如今未老形，万重山上九芝清。君今若问采芝路，踏水踏云攀杳冥。
赠王屋刘道士:小有洞中长住客，大罗天下后来仙。出门即是寻常处，未可还它跨鹤鞭。
谢自然升仙:分明得道谢自然，古来漫说尸解仙。如花年少一女子，身骑白鹤游青天。
秋吟献李舍人:肠结愁根酒不消，新惊白发长愁苗。主司傥许题名姓，笔下看成度海桥。
山中喜静和子见访:绝壁深溪无四邻，每逢猿鹤即相亲。小奴惊出垂藤下，山犬今朝吠一人。
春日题罗处士山舍:乱叠千峰掩翠微，高人爱此自忘机。春风若扫阶前地，便是山花带锦飞。
访松岭徐炼师:千仞峰头一谪仙，何时种玉已成田。开经犹在松阴里，读到南华第几篇。
江南织绫词:卿卿买得越人丝，贪弄金梭懒画眉。女伴能来看新聶，鸳鸯正欲上花枝。
宿兰若:听钟投宿入孤烟，岩下病僧犹坐禅。独夜客心何处是，秋云影里一灯然。
题禅僧院:栖禅枝畔数花新，飞作琉璃池上尘。谷鸟自啼猿自叫，不能愁得定中人。
送绝粒僧:碧洞青萝不畏深，免将饥渴累禅心。若期野客来相访，一室无烟何处寻。
早春游曲江:芳处亦将枯槁同，应缘造化未施功。羲和若拟动炉鞴，先铸曲江千树红。
佳人览镜:每坐台前见玉容，今朝不与昨朝同。良人一夜出门宿，减却桃花一半红。
遇王山人:每欲寻君千万峰，岂知人世也相逢。一瓢遗却在何处，应挂天台最老松。
遇醉道士:霞帔寻常带酒眠，路傍疑是酒中仙。醉来不住人家宿，多向远山松月边。
送人归台州:莫驱归骑且徘徊，更遣离情四五杯。醉后不忧迷客路，遥看瀑布识天台。
赠施仙姑:缥缈吾家一女仙，冰容虽小不知年。有时频夜看明月，心在嫦娥几案边。
山院观花:初来唯见空树枝，今朝满院花如雪。门前为报诸少年，明日来迟不堪折。
经桃花夫人庙:谁能枉驾入荒榛，随例形相土木身。不及连山种桃树，花开犹得识夫人。
代农叟吟:且将一笑悦丰年，渐老那能日日眠。引客特来山地上，坐看秋水落红莲。
下第春游:羁情含蘖复含辛，泪眼看花只似尘。天遣春风领春色，不教分付与愁人。
送僧游越:麻衣年少雪为颜，却笑孤云未是闲。此去若逢花柳月，栖禅莫向苎罗山。
遇越州贺仲宣:君在镜湖西畔住，四明山下莫经春。门前几个采莲女，欲泊莲舟无主人。
江南积雨叹:人厌为霖水毁溪，床边生菌路成泥。雨师一日三回到，栋里闲云岂得栖。
云中道上作:羊马群中觅人道，雁门关外绝人家。昔时闻有云中郡，今日无云空见沙。
同诸隐者夜登四明山:半夜寻幽上四明，手攀松桂触云行。相呼已到无人境，何处玉箫吹一声。
戏郑申府:年少郑郎那解愁，春来闲卧酒家楼。胡姬若拟邀他宿，挂却金鞭系紫骝。
宿干越亭:琵琶洲上人行绝，干越亭中客思多。月满秋江山冷落，不知谁问夜如何。
少女词二首:娇羞不肯点新黄，踏过金钿出绣床。信物无端寄谁去，等闲裁破锦鸳鸯。同心带里脱金钱，买取头花翠羽连。手执木兰犹未惯，今朝初上采菱船。
冬词:锦绣堆中卧初起，芙蓉面上粉犹残。台前也欲梳云髻，只怕盘龙手捻难。
昭君怨:马上徒劳别恨深，总缘如玉不输金。已知贱妾无归日，空荷君王有悔心。
赠仙子:欲令雪貌带红芳，更取金瓶泻玉浆。凤管鹤声来未足，懒眠秋月忆萧郎。
越溪怀古:忆昔西施人未求，浣纱曾向此溪头。一朝得侍君王侧，不见玉颜空水流。
秋夜山中赠别友人:何处邀君话别情，寒山木落月华清。莫愁今夜无诗思，已听秋猿第一声。
大堤新咏:行路少年知不知，襄阳全欠旧来时。宜城贾客载钱出，始觉大堤无女儿。
宿四明山:黎洲老人命余宿，杳然高顶浮云平。下视不知几千仞，欲晓不晓天鸡声。
禁中新柳:万条金钱带春烟，深染青丝不直钱。又免生当离别地，宫鸦啼处禁门前。
酬张明府:潘令新诗忽寄来，分明绣段对花开。此时欲醉红楼里，正被歌人劝一杯。
安吉天宁寺闻磬:玉磬敲时清夜分，老龙吟断碧天云。邻房逢见广州客，曾向罗浮山里闻。
不赴拾遗召:君亲同是先王道，何如骨肉一处老。也知臣子合佐时，自古荣华谁可保。
闲居即事:生计唯将三尺僮，学他贤者隐墙东。照眠夜后多因月，扫地春来只藉风。几处红旗驱战士，一园青草伴衰翁。子房仙去孔明死，更有何人解指踪。
酬范中丞见:花宫柳陌正从行，紫袂金鞍问姓名。战国方须礼干木，康时何必重侯嬴。捧将束帛山僮喜，传示银钩邑客惊。直为云泥相去远，一言知己杀身轻。
题中峰:中峰高拄泬寥天，上有茅庵与石泉。晴景猎人曾望见，青蓝色里一僧禅。
蒙召拜拾遗书情二首:拾遗帝侧知难得，官紧才微恐不胜。好是中朝绝亲友，九华山下诏来征。三千里外一微臣，二十年来任运身。今日忽蒙天子召，自惭惊动国中人。
代书问费征君九华亭:见说九华峰上寺，日宫犹在下方开。其中幽境客难到，请为诗中图画来。
献主文:二十年前此夜中，一般灯烛一般风。不知岁月能多少，犹著麻衣待至公。
送崔约下第归扬州:满座诗人吟送酒，离城此会亦应稀。春风下第时称屈，秋卷呈亲自束归。日晚山花当马落，天阴水鸟傍船飞。江边道路多苔藓，尘土无由得上衣。
送僧:人间扰扰唯闲事，自见高人只有诗。寂寞嵩峰云外寺，常多梦里过斋时。城中听得新经论，却过关东说向人。旧国门徒终日望，见时应是见真身。
送河中杨少府宴崔驸马宅:凤凰楼下醉醺醺，晚出东门蝉渐闻。不使乡人治驿路，却将家累宿山云。闲时采药随僧去，每月请钱共客分。县吏若非三载满，自知无计更寻君。
送文著上人游越:水石随缘岂计程，东吴相遇别西京。夜禅月下袈裟湿，晓上山巅锡杖鸣。念我为官应易老，羡师依佛学无生。越中多有前朝寺，处处铁钟石磬声。
送无可上人游越（一作送无可住越州）:清晨相访立门前，麻履方袍一少年。懒读经文求作佛，愿攻诗句觅升仙。芳春山影花连寺，独夜潮声月满船。今日送行偏惜别，共师文字有因缘。
送崔郎中赴常州:贵是鴒原在紫微，荣逢知己领黄扉。人间盛事今全得，江上政声复欲归。风起满城山果落，雨馀穿宅水禽飞。昔年尝作毗陵客，石峭泉清天下稀。
送林使君赴邵州:诏书飞下五云间，才子分符不等闲。驿路算程多是水，州图管地少于山。江头斑竹寻应遍，洞里丹砂自采还。清净化人人自理，终朝无事更相关。
送别友人（一作别友人山居）:独向山中觅紫芝，山人勾引住多时。摘花浸酒春愁尽，烧竹煎茶夜卧迟。泉落林梢多碎滴，松生石底足旁枝。明朝却欲归城市，问我来期总不知。
送饶州张使君:鄱阳胜事闻难比，千里连连是稻畦。山寺去时通水路，郡图开处是诗题。化行应免农人困，庭静惟多野鹤栖。饮罢春明门外别，萧条驿路夕阳低。
送盛秀才赴举:重重吴越浙江潮，刺史何门始得消。五字州人唯有此，四邻风景合相饶。橘村篱落香潜度，竹寺虚空翠自飘。君去九衢须说我，病成疏懒懒趋朝。
送僧贞实归杭州天竺:石桥寺里最清凉，闻说茆庵寄上方。林外猿声连院磬，月中潮色到禅床。他生念我身何在，此世唯师性亦忘。九陌相逢千里别，青山重叠树苍苍。
送源中丞赴新罗:赤墀赐对使殊方，官重霜台紫绶光。玉节在船清海怪，金函开诏拜夷王。云晴渐觉山川异，风便那知道路长。谁得似君将雨露，海东万里洒扶桑。
送陈倜赴江陵从事:荆州胜事众皆闻，幕下今朝又得君。才子何须藉科第，男儿终久要功勋。江村竹树多于草，山路尘埃半是云。新什定知饶景思，不应一向赋从军。
送贾岛及钟浑:日日攻诗亦自强，年年供应在名场。春风驿路归何处，紫阁山边是草堂。
送独孤焕评事赴丰州:东门携酒送廷评，结束从军塞上行。深碛路移唯马觉，断蓬风起与雕平。烟生远戍侵云色，冰叠黄河长雪声。须凿燕然山上石，登科记里是闲名。
送张齐物主簿赴内乡（一作送张主簿赴山）:几年山下事仙翁，名在长生箓籍中。烧得药成须寄我，曾为主簿与君同。
别胡逸:记得春闱同席试，逡巡何啻十年余。今日相逢又相送，予乘五马子单车。
惜别:酒阑歌罢更迟留，携手思量凭翠楼。桃李容华犹叹月，风流才器亦悲秋。光阴不觉朝昏过，岐路无穷早晚休。似把剪刀裁别恨，两人分得一般愁。
欲别:山川重叠远茫茫，欲别先忧别恨长。红芍药花虽共醉，绿蘼芜影又分将。鸳鸯有路高低去，鸿雁南飞一两行。惆怅与君烟景迥，不知何日到潇湘。
寄酬卢侍御:诗新得意恣狂疏，挥手终朝力有余。今到诗家浑手战，欲题名字倩人书。
冬夜书事寄两省阁老:天寒渐觉雁声疏，新月微微玉漏初。海峤只宜今日去，故乡已过十年余。发稀岂易胜玄冕，眼暗应难写谏书。阁下群公尽高思，谁能携酒访贫居。
寄灵一律师:梵书钞律千馀纸，净院焚香独受持。童子病来烟火绝，清泉漱口过斋时。
寄汴州令狐楚相公:汴水从今不复浑，秋风鼙鼓动城根。梁园台馆关东少，相府旌旗天下尊。诗好四方谁敢和，政成三郡自无冤。几时诏下归丹阙，还领千官入阁门。
寄东都分司白宾客:阙下高眠过十旬，南宫印绶乞离身。诗中得意应千首，海内嫌官只一人。宾客分司真是隐，山泉绕宅岂辞贫。竹斋晚起多无事，唯到龙门寺里频。
寄裴起居:千官晓立炉烟里，立近丹墀是起居。彩笔专书皇帝语，书成几卷太平书。
寄陕州王司马:家寄秦城非本心，偶然头上有朝簪。自当台直无因醉，一别诗宗更懒吟。世事每将愁见扰，年光唯与老相侵。欲知居处堪长久，须向山中学煮金。
早春山居寄城中知己:阳和潜发荡寒阴，便使川原景象深。入户风泉声沥沥，当轩云岫影沉沉。残云带雨轻飘雪，嫩柳含烟小绽金。虽有眼前诗酒兴，邀游争得称闲心。
辞白宾客归后寄:千骑红旗不可攀，水头独立暮方还。家人怪我浑如病，尊酒休倾笔砚间。
寄右史李定言（许浑集寄李定言律诗第二三联即此四句）:才归龙尾含鸡舌，更立螭头运兔毫。阊阖欲开金漏尽，冕旒初坐御香高。
寄李干:寻常自怪诗无味，虽被人吟不喜闻。见说与君同一格，数篇到火却休焚。
寄主客刘郎中:汉朝共许贾生贤，迁谪还应是宿缘。仰德多时方会面，拜兄何暇更论年。嵩山晴色来城里，洛水寒光出岸边。清景早朝吟丽思，题诗应费益州笺。
寄周十七起居:冬冬九陌鼓声齐，百辟朝天马乱嘶。月照浓霜寒更远，风吹红烛举还低。官清立在金炉北，仗下归眠玉殿西。莫笑老人多独出，晴山荒景觅诗题。
寄王玄伯:夜归晓出满衣尘，转觉才名带累身。莫觅旧来终日醉，世间杯酒属闲人。
寄崔之仁山人:不得之仁消息久，秋来体色复何如。苦将杯酒判身病，狂作文章信手书。官职卑微从客笑，性灵闲野向钱疏。几时身计浑无事，拣取深山一处居。
赠王尊师:先生自说瀛洲路，多在青松白石间。海岸夜中常见日，仙宫深处却无山。犬随鹤去游诸洞，龙作人来问大还。今日偶闻尘外事，朝簪未掷复何颜。
赠丘郎中:绕篱栽杏种黄精，晓侍炉烟暮出城。万事将身求总易，学君难得是长生。
使两浙赠罗隐:平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯。
庄居即事:休看小字大书名，向日持经眼却明。时过无心求富贵，身闲不梦见公卿。因寻岳寺荤辛断，自到王城礼数生。斜月照床新睡觉，西风半夜鹤来声。
亲仁里居:三年赁舍亲仁里，寂寞何曾似在城。饮酒自缘防冷病，寻人多是为闲行。轩车无路通门巷，亲友因诗道姓名。自别青山归未得，羡君长听石泉声。
独居:深闭柴门长不出，功夫自课少闲时。翻音免问他人字，覆局何劳对手棋。生计如云无定所，穷愁似影每相随。到头归向青山是，尘路茫茫欲告谁。
将归山:野人惯去山中住，自到城来闷不胜。宫树蝉声多却乐，侯门月色少于灯。饥来唯拟重餐药，归去还应只别僧。闻道旧溪茆屋畔，春风新上数枝藤。
偶然书怀:十年通籍入金门，自愧名微枉搢绅。炼得丹砂疑不食，从兹白发日相亲。家山迢递归无路，杯酒稀疏病到身。汉有冯唐唐有我，老为郎吏更何人。
偶题:年年九陌看春还，旧隐空劳梦寐间。迟日逍遥芸草长，圣朝清净谏臣闲。偶逢游客同倾酒，自有前驺耻见山。道侣书来相责诮，朝朝欲报作何颜。
迎春:半年留醉待花开，晓去迎春夜始回。风暖慢行寻曲水，天晴远望立高台。亦知无处将诗请，唯得终朝把酒催。今日柳条全弄色，游人相伴看春来。
赏春:闲人只是爱春光，迎得春来喜欲狂。买酒怕迟教走马，看花嫌远自移床。娇莺语足方离树，戏蝶飞高始过墙。颠倒醉眠三数日，人间百事不思量。
别春:留春不得被春欺，春若无情遣泥谁。寂寞自疑生冷病，凄凉还似别亲知。随风未辨归何处，浇酒唯求住少时。一去近当三百日，从朝至夜是相思。
咏云:霭霭纷纷不可穷，戛笙歌处尽随龙。来依银汉一千里，归傍巫山十二峰。呈瑞每闻开丽色，避风仍见挂乔松。怜君翠染双蝉鬓，镜里朝朝近玉容。
咏雪:愁云残腊下阳台，混却乾坤六出开。与月交光呈瑞色，共花争艳傍寒梅。飞随郢客歌声远，散逐宫娥舞袖回。其那知音不相见，剡溪乘兴为君来。
对月:银轮玉兔向东流，莹净三更正好游。一片黑云何处起，皂罗笼却水精球。
咏盆池:浮萍重叠水团圆，客绕千遭屐齿痕。莫惊池里寻常满，一井清泉是上源。
天竺寺殿前立石:补天残片女娲抛，扑落禅门压地坳。霹雳划深龙旧攫，屈槃痕浅虎新抓。苔黏月眼风挑剔，尘结云头雨磕敲。秋至莫言长矻立，春来自有薜萝交。
题薛十二池亭（一作王建诗）:每日树边消一日，绕池行过又须行。异花多是非时有，好竹皆当要处生。斜立小桥看岛势，远移幽石作泉声。浮萍著岸风吹歇，水面无尘晚更清。
题田将军宅:焚香书院最风流，莎草缘墙绿藓秋。近砌别穿浇药井，临街新起看山楼。栖禽恋竹明犹在，闲客观花夜未休。好是暗移城里宅，清凉浑得似江头。
题崔驸马宅:心在林泉身在城，凤凰楼下得闲名。洞中见凿寻仙路，月里犹烧煮药铛。数树异花皆敕赐，并竿修竹自天生。诗人多说离君宅，不得青苔地上行。
题永城驿:秋赋春还计尽违，自知身是拙求知。惟思旷海无休日，却喜孤舟似去时。连浦一程兼汴宋，夹堤千柳杂唐隋。从来此恨皆前达，敢负吾君作楚词。
游天台上方（一作游天长寺上方）:晓上上方高处立，路人羡我此时身。白云向我头上过，我更羡他云路人。
晓望华清宫:晓看楼殿更鲜明，遥隔朱栏见鹿行。武帝自知身不死，教修玉殿号长生。
晦日宴刘值录事宅:花落莺飞深院静，满堂宾客尽诗人。城中杯酒家家有，唯是君家酒送春。
同诸公会太府韩卿宅:九寺名卿才思雄，邀欢笔下与杯中。六街鼓绝尘埃息，四座筵开语笑同。焰焰兰缸明狭室，丁丁玉漏发深宫。即听鸡唱天门晓，吏事相牵西复东。
乞新茶:嫩绿微黄碧涧春，采时闻道断荤辛。不将钱买将诗乞，借问山翁有几人。
和东都令狐留守相公（一作奉寄东都留守令狐相公）:除官东守洛阳宫，恩比藩方任更雄。拜表出时传七刻，排班衙日有三公。旌旗严重临关外，庭宇清深接禁中。三十六峰诗酒思，朝朝闲望与谁同。
和高谏议蒙兼宾客时入翰苑:兼秩恩归第一流，时寻仙路向瀛洲。钟声迢递银河晓，林色葱笼玉露秋。紫殿讲筵邻御座，青宫宾榻入龙楼。从来共结归山侣，今日多应独自休。
和卢给事酬裴员外:南山雪色彻皇州，钟鼓声交晓气浮。鸳鹭簪裾上龙尾，蓬莱宫殿压鳌头。夕郎夜直吟仙掖，天乐和声下禁楼。赠答诗成才思敌，病夫欲和几朝愁。
和秘书崔少监春日游青龙寺僧院:官清书府足闲时，晓起攀花折柳枝。九陌城中寻不尽，千峰寺里看相宜。高人酒味多和药，自古风光只属诗。见说往来多静者，未知前日更逢谁。
和李绅助教不赴看花:笑辞聘礼深坊住，门馆长闲似退居。太学官资清品秩，高人公事说经书。年华未是登朝晚，春色何因向酒疏。且看牡丹吟丽句，不知此外复何如。
和刘禹锡主客冬初拜表怀上都故人:九陌喧喧骑吏催，百官拜表禁城开。林疏晓日明红叶，尘静寒霜覆绿苔。玉佩声微班始定，金函光动按初来。此时共想朝天客，谢食方从阁里回。
和前吏部韩侍郎夜泛南溪:辞得官来疾渐平，世间难有此高情。新秋月满南溪里，引客乘船处处行。
和王郎中题华州李中丞厅:莲华峰下郡斋前，绕砌穿池贮瀑泉。君到亦应闲不得，主人草圣复诗仙。
和令狐六员外直夜即事寄上相公:霜台同处轩窗接，粉署先登语笑疏。皓月满帘听玉漏，紫泥盈手发天书。吟诗清美招闲客，对酒逍遥卧直庐。荣贵人间难有比，相公离此十年余。
和李十二舍人直日放朝对雪:今朝街鼓何人听，朝客开门对雪眠。岂比直庐丹禁里，九重天近色弥鲜。
酬礼部李员外见寄:本求仙郡是闲居，岂向郎官更有书。溪石谁思玉匠爱，烟鸿愿与弋人疏。自来江上眠方稳，旧在城中病悉除。唯见君诗难便舍，寒宵吟到晓更初。
酬令狐郎中见寄:昨是儿童今是翁，人间日月急如风。常闻欲向沧江去，除我无人与子同。
酬薛奉礼见赠之作:栖栖沧海一耕人，诏遣江边作使君。山顶雨馀青到地，涛头风起白连云。诗成客见书墙和，药熟僧来就鼎分。珍重来章相借分，芳名未识已曾闻。
酬卢汀谏议:粟如流水帛如山，依念仓边语笑间。篇什纵横文案少，亲朋撩乱吏人闲。杯觞引满从衣湿，墙壁书多任手顽。遥贺来年二三月，彩衣先辈过春关。
牧杭州谢李太尉德裕:皇恩特许拜杭坛，欲谢旌旄去就难。偷拟白头瞻画戟，四神俱散发毛寒。
杏园宴上谢座主:得陪桃李植芳丛，别感生成太昊功。今日无言春雨后，似含冷涕谢东风。
谢韬光上人:上方清净无因住，唯愿他生得住持。只恐无生复无我，不知何处更逢师。
夜期友生不至:忍寒停酒待君来，酒作凌澌火作灰。半夜出门重立望，月明先自下高台。
过友人山庄:蕙带缠腰复野蔬，一庄水竹数房书。举头忽见南山雪，便说休官相近居。
奉和前司封苏郎中喜严常侍萧给事见访惊斑鬓之什:绕鬓沧浪有几茎，珥貂相问夕郎惊。只应为酒微微变，不是因年渐渐生。东观诗成号良史，中台官罢揖高名。即提彩笔裁天诏，谁得吟诗自在行。
咏南池嘉莲:芙蓉池里叶田田，一本双花出碧泉。浓淡共妍香各散，东西分艳蒂相连。自知政术无他异，纵是祯祥亦偶然。四野人闻皆尽喜，争来入郭看嘉莲。
采松花:拟服松花无处学，嵩阳道士忽相教。今朝试上高枝采，不觉倾翻仙鹤巢。
闻新蝉寄李馀:往年六月蝉应到，每到闻时骨欲惊。今日槐花还似发，却愁听尽更无声。
咏莺:春来深谷雪方消，莺别寒林傍翠条。到处为怜烟景好，隔帘多爱语声娇。不同蜀魄啼残月，唯逐天鸡转诘朝。少妇听时思旧曲，玉楼从此动云韶。
咏镜:铸为明镜绝尘埃，翡翠窗前挂玉台。绣带共寻龙口出，菱花争向匣中开。孤光常见鸾踪在，分处还因鹊影回。好是照身宜谢女，嫦娥飞向玉宫来。
裴大夫见过:湖南谯国尽英髦，心事相期节义高。解下佩刀无所惜，新闻天子付三刀。
谢韬光上人赠百龄藤杖:衰病近来行少力，光公乞我百龄藤。闲来杖此向何处，过水缘山只访僧。
咏贵游:贵游多爱向深春，到处香凝数里尘。红杏花开连锦障，绿杨阴合拂朱轮。凤凰尊畔飞金盏，丝竹声中醉玉人。日暮垂鞭共归去，西园宾客附龙鳞。
穷边词二首:将军作镇古汧洲，水腻山春节气柔。清夜满城丝管散，行人不信是边头。箭利弓调四镇兵，蕃人不敢近东行。沿边千里浑无事，唯见平安火入城。
杨给事师皋哭亡爱姬英英窃闻诗人多赋因而继和:真珠为土玉为尘，未识遥闻鼻亦辛。天上还应收至宝，世间难得是佳人。朱丝自断虚银烛，红粉潜销冷绣裀。见说忘情唯有酒，夕阳对酒更伤神。
听僧云端讲经:无生深旨诚难解，唯是师言得正真。远近持斋来谛听，酒坊鱼市尽无人。
腊日猎:健夫结束执旌旗，晓度长江自合围。野外狐狸搜得尽，天边鸿雁射来稀。苍鹰落日饥唯急，白马平川走似飞。蜡节畋游非为己，莫惊刺史夜深归。
闻魏州破贼:生灵苏息到元和，上将功成自执戈。烟雾扫开尊北岳，蛟龙斩断净南河。旗回海眼军容壮，兵合天心杀气多。从此四方无一事，朝朝雨露是恩波。
成名后留别从兄:一辞山舍废躬耕，无事悠悠住帝城。为客衣裳多不稳，和人诗句固难精。几年秋赋唯知病，昨日春闱偶有名。却出关东悲复喜，归寻弟妹别仁兄。
崔少卿鹤:入门石径半高低，闲处无非是药畦。致得仙禽无去意，花间舞罢洞中栖。
杏园:江头数顷杏花开，车马争先尽此来。欲待无人连夜看，黄昏树树满尘埃。
晚题江馆（一作晚秋江馆书事寄姚郎中）:病寄曲江居带城，傍门孤柳一蝉鸣。澄波月上见鱼掷，晚径叶多闻犬行。越岛夜无侵阁色，寺钟凉有隔原声。故园尽卖休官去，潮水秋来空自平。
秋晚归庐山留别道友:病起陵阳思翠微，秋风动后著行衣。月生石齿人同见，霜落木梢愁独归。已许衲僧修静社，便将樵叟对闲扉。不嫌旧隐相随去，庐岳临天好息机。
同徐处士秋怀少室旧居（一作秋日同朱庆馀怀少室旧隐）:曾居少室黄河畔，秋梦长悬未得回。扶病半年离水石，思归一夜隔风雷。荒斋几遇僧眠后，晚菊频经鹿踏来。灯下此心谁共说，傍松幽径已多栽。
赠神遘上人:草履蒲团山意存，坐看庭木长桐孙。行斋罢讲仍香气，布褐离床带雨痕。夏满寻医还出寺，晴来晒疏暂开门。道情淡薄闲愁尽，霜色何因入鬓根。
赠道人（一作赠李道士）:布褐高眠石窦春，迸泉多溅黑纱巾。摇头说易当朝客，落手围棋对俗人。自算天年穷甲子，谁同雨夜守庚申。拟归太华何时去，他日相寻乞药银。
赠厉玄侍御:山松径与瀑泉通，巾舄行吟想越中。塞雁去经华顶末，乡僧来自海涛东。关分河汉秋钟绝，露滴弥猴夜岳空。抱疾因寻周柱史，杜陵寒叶落无穷。
宿隐静寺上人:一宿五峰杯度寺，虚廊中夜磬声分。疏林未落上方月，深涧忽生平地云。幽鸟背泉栖静境，远人当烛想遗文。暂来此地歇劳足，望断故山沧海濆。
寄新头陀:见说北京寻祖后，瓶盂自挈绕穷边。相逢竹坞晦暝夜，一别苕溪多少年。远洞省穿湖底过，断崖曾向壁中禅。青城不得师同住，坐想沧江忆浩然。
湘汉旅怀翁杰:一宿空江听急流，仍同贾客坐归舟。远书来隔巴陵雨，衰鬓去经彭蠡秋。不拟为身谋旧业，终期断谷隐高丘。吾宗尚作无憀者，中夜闲吟生旅愁。
寄韩司兵（一作泗上逢韩司徒归北）:多病十年无旧识，沧州乱后只逢君。已知罢秩辞泷水，相劝移家近岳云。泗上旅帆侵叠浪，雪中归路踏荒坟。若为此别终期老，书札何因寄北军。
寺居寄杨侍御:雨过北林空晚凉，院闲人去掩斜阳。十年多病度落叶，万里乱愁生夜床。终欲返耕甘性拙，久惭他事与身忙。还知谢客名先重，肯为诗篇问楚狂。
上陕府姚中丞:此心长爱狎禽鱼，仍候登封独著书。领郡只嫌生药少，在官长恨与山疏。成家尽是经纶后，得句应多谏诤余。见说养真求退静，溪南泉石许同居。
赠僧:藩府十年为律业，南朝本寺往来新。辞归几别深山客，赴请多从远处人。松吹入堂资讲力，野蔬供饭爽禅身。他年更息登坛计，应与云泉作四邻。
送石协律归吴:僧窗梦后忆归耕，水涉应多半月程。幕府罢来无药价，纱巾带去有山情。夜随净渚离蛩语，早过寒潮背井行。已让辟书称抱疾，沧洲便许白髭生。
寄金陵僧:水石致身闲自得，平云竹阁少炎蒸。斋床几减供禽食，禅径寒通照像灯。觅句当秋山落叶，临书近腊砚生冰。行登总到诸山寺，坐听蝉声满四棱。
送忍禅师归庐岳（一作送庐岳僧。一作朱庆馀诗）:浪匝湓城岳壁青，白头僧去扫禅扃。龛灯度雪补残衲，山日上轩看旧经。泉水带冰寒溜涩，薜萝新雨曙烟腥。已知身事非吾道，甘卧荒斋竹满庭。
赠姚合郎中:望重来为守土臣，清高还似武功贫。道从会解唯求静，诗造玄微不趁新。玉帛已知难挠思，云泉终是得闲身。两衙向后长无事，门馆多逢请益人。
宿李主簿（一作刘员外）:独树倚亭新月入，城墙四面锁山多。去年今夜还来此，坐见西风袅鹊窠。
寄潘纬:杨柳垂丝与地连，归来一醉向溪边。相逢头白莫惆怅，世上无人长少年。
浔阳与孙郎中宴回:别酒已酣春漏前，他人扶上北归船。浔阳渡口月未上，渔火照江仍独眠。
送宗禅师（一作送僧归南岳）:衡阳到却十三春，行脚同来有几人。老大又思归岳里，当时来漆祖师身。
送僧:草履初登南客船，铜瓶犹贮北山泉。衡阳旧寺秋归去，门锁寒潭几树蝉。
送蜀僧:万里独行无弟子，惟赍筇竹与檀龛。看经更向吴中老，应是山川似剑南。
过僧竹院:一生爱竹自未有，每到此房归不能。高人留宿话禅后，寂寞雨堂空夜灯。
忆浔阳旧居兼感长孙郎中（一作寄长孙中丞）:浔阳却到是何日，此地今无旧使君。长忆穷冬宿庐岳，瀑泉冰折共僧闻。
送郭秀才归金陵:夏后客堂黄叶多，又怀家国起悲歌。酒前欲别语难尽，云际相思心若何。鸟下独山秋寺磬，人随大舸晚江波。南徐旧业几时到，门掩残阳积翠萝。
重阳（一作九月九日）:云木疏黄秋满川，茱萸风里一樽前。几回为客逢佳节，曾见何人再少年。霜报征衣冷针指，雁惊幽隐泣云泉。古来醉乐皆难得，留取穷通委上天。
咏春风:动地经天物不伤，高情逸韵住何方。扶持燕雀连天去，断送杨花尽日狂。绕桂月明过万户，弄帆晴晚渡三湘。孤云虽是无心物，借便吹教到帝乡。
竹:领得溪风不放回，傍窗缘砌遍庭栽。须招野客为邻住，看引山禽入郭来。幽院独惊秋气早，小门深向绿阴开。谁怜翠色兼寒影，静落茶瓯与酒杯。
侠士诗:太行岭上二尺雪，崔涯袖中三尺铁。一朝若遇有心人，出门便与妻儿别。
别妻:陇上泉流陇下分，断肠呜咽不堪闻。嫦娥一入月中去，巫峡千秋空白云。
杂嘲二首:二年不到宋家东，阿母深居僻巷中。含泪向人羞不语，琵琶弦断倚屏风。日暮迎来香閤中，百年心事一宵同。寒鸡鼓翼纱窗外，已觉恩情逐晓风。
悼妓:赤板桥西小竹篱，槿花还似去年时。淡黄衫子浑无色，肠断丁香画雀儿。
自苏州至望亭驿有作（一作李嘉祐诗）:南浦菰蒲绕白蘋，东吴黎庶逐黄巾。野棠自发空流水，江燕初归不见人。远岫依依如送客，平田渺渺独伤春。那堪回首长洲苑，烽火年年报虏尘。
邺中行:年去年来秋更春，魏家园庙已成尘。只今惟有西陵在，无复当时歌舞人。
松:寒松耸拔倚苍岑，绿叶扶疏自结阴。丁固梦时还有意，秦王封日岂无心。常将正节栖孤鹤，不遣高枝宿众禽。好是特凋群木后，护霜凌雪翠逾深。
竹:庭竹森疏玉质寒，色包葱碧尽琅玕。翠筠不乐湘娥泪，斑箨堪裁汉主冠。成韵含风已萧瑟，媚涟凝渌更檀栾。此君引凤为龙日，耸节稍云直上看。
解昭君怨:莫怨工人丑画身，莫嫌明主遣和亲。当时若不嫁胡虏，只是宫中一舞人。
祠渔山神女歌二首:蓪草头花椰叶裙，蒲葵树下舞蛮云。引领望江遥滴酒，白蘋风起水生文。枨枨山响答琵琶，酒湿青莎肉饲鸦。树叶无声神去后，纸钱灰出木绵花。
牡丹（一作王毂诗）:牡丹妖艳乱人心，一国如狂不惜金。曷若东园桃与李，果成无语自成阴。
秋（一作王毂诗）:蝉噪古槐疏叶下，树衔斜日映孤城。欲知潘鬓愁多少，一夜新添白数茎。
燕（一作王毂诗）:海燕双飞意若何，曲梁呕嘎语声多。茅檐不必嫌卑陋，犹胜吴宫爇尔窠。
赠去婢:公子王孙逐后尘，绿珠垂泪滴罗巾。侯门一入深如海，从此萧郎是路人。
江西投谒所知为典客所阻因赋:万卷书生刘鲁风，烟波万里谒文翁。无钱乞与韩知客，名纸毛生不肯通。
琼台:崖壁盘空天路回，白云行尽见琼台。洞门黯黯阴云闭，金阙曈曈日殿开。
操莲曲:锦莲浮处水粼粼，风外香生袜底尘。荷叶荷裙相映色，闻歌不见采莲人。
一枝花:几树晴葩映水开，乱红狼藉点苍苔。东风留得残枝在，为惜余芳独看来。
柳枝词:大堤杨柳雨沈沈，万缕千条惹恨深。飞絮满天人去远，东风无力系春心。
海棠:著雨胭脂点点消，半开时节最妖娆。谁家更有黄金屋，深锁东风贮阿娇。
遗临平监吏:三千里外布干戈，果得鲸鲵入网罗。今日宝刀无杀气，只缘君处受恩多。
上浙东元相:婺女星边喜气频，越王台上坐诗人。雪晴山水勾留客，风暖旌旗计会春。黎庶已同猗顿富，烟花却为相公贫。何言禹迹无人继，万顷湖田又斩新。
咏弓:较量武艺论勋庸，曾发将军箭落鸿。握内从夸弯似月，眼前还怕撇来风。只知击起穿雕镞，不解容和射鹄功。得病自从杯里后，至今形状怕相逢。
蜀中上王尚书:梓桐花幕碧云浮，天许文星寄上头。武略剑峰环相府，诗情锦浪浴仙洲。丁香风里飞笺草，邛竹烟中动酒钩。自古名高闲不得，肯容王粲赋登楼。
赠陆鬯浙西进诗除官:帝城云物得阳春，水国烟花失主人。昨日天风吹乐府，六宫丝管一时新。
古行宫:瓦烟疏冷古行宫，寂寞朱门反锁空。残粉水银流砌下，堕环秋月落泥中。莺传旧语娇春日，花学严妆妒晓风。天子时清不巡幸，只应鸾凤集梧桐。
题上皇观:烟霞星盖七星坛，想像先朝驻禁銮。辇路已平栽药地，皇风犹在步虚寒。楼台瑞气晴萧索，杉桧龙身老屈蟠。翻感惠休并李郭，剑门空处望长安。
鹰:星眸未放瞥秋毫，频掣金铃试雪毛。会使老拳供口腹，莫辞亲手啖腥臊。穿云自怪身如电，煞兔谁知吻胜刀。可惜忍饥寒日暮，向人鵮断碧丝绦。
送张使君赴饶州（一作送饶州张蒙使君赴任）:饶阳因富得州名，不独农桑别有营。日暖提筐依茗树，天阴把酒入银坑。江寒鱼动枪旗影，山晚云和鼓角声。太守能诗兼爱静，西楼见月几篇成。
和滕迈先辈伤马:浮云变化失龙儿，始忆嘶风喷沫时。蹄想尘中翻碧玉，尾休烟里掉青丝。曾同客舍吞饥渴，久共名场踏嶮巇。今日枥前兴一叹，不关行李乏金羁。
鲤鱼:眼似真珠鳞似金，时时动浪出还沈。河中得上龙门去，不叹江湖岁月深。
饥鹰词:遥想平原兔正肥，千回砺吻振毛衣。纵令啄解丝绦结，未得人呼不敢飞。
归燕词辞工部侍郎（一作下第后献主司）:旧垒危巢泥已落，今年故向社前归。连云大厦无栖处，更望谁家门户飞。
日者:十指中央了五行，说人休咎见前生。我来本乞真消息，却怕呵钱卦欲成。
送金可纪归新罗:登唐科第语唐音，望日初生忆故林。鲛室夜眠阴火冷，蜃楼朝泊晓霞深。风高一叶飞鱼背，潮净三山出海心。想把文章合夷乐，蟠桃花里醉人参。
闻角:边秋画角怨金微，半夜对吹惊贼围。塞雁绕空秋不下，胡云著草冻还飞。关头老马嘶看月，碛里疲兵泪湿衣。余韵袅空何处尽，戍天寥落晓星稀。
梦乡:家住吴王旧苑东，屋头山水胜屏风。寻常梦在秋江上，钓艇游扬藕叶中。
诸葛武侯庙:木牛零落阵图残，山姥烧钱古柏寒。七纵七擒何处在，茅花枥叶盖神坛。
钱塘赠武翊黄:曾将心剑作戈矛，一战名场造化愁。花锦文章开四面，天人科第上三头。鸳鸿待侣飞清禁，山水缘情住外州。时伴庾公看海月，好吟诗断望潮楼。
贻美人:诸侯帐下惯新妆，皆怯刘家薄媚娘。宝髻巧梳金翡翠，罗裙宜著绣鸳鸯。轻轻舞汗初沾袖，细细歌声欲绕梁。何事不归巫峡去，故来人世断人肠。
柘枝:柘枝初出鼓声招，花钿罗衫耸细腰。移步锦靴空绰约，迎风绣帽动飘飖。亚身踏节鸾形转，背面羞人凤影娇。只恐相公看未足，便随风雨上青霄。
览杨校书文卷:跪伸霜素剖琅玕，身堕瑶池魄暗寒。红锦晚开云母殿，白珠秋写水精盘。情高鹤立昆仑峭，思壮鲸跳渤澥宽。谁有轩辕古铜片，为持相并照妖看。
送陈校书赴蔡州幕:天假纵横入幕筹，东南顿减一方忧。行赍健笔辞天阁，坐见妖星落蔡州。青草袍襟翻日脚，黄金马镫照旄头。此行领取从军乐，莫虑功名不拜侯。
少年行:平明小猎出中军，异国名香满袖薰。画榼倒悬鹦鹉嘴，花衫对舞凤凰文。手抬白马嘶春雪，臂竦青骹入暮云。落日胡姬楼上饮，风吹箫管满楼闻。
蜀中赠广上人:曾持麈尾引金根，万乘前头草五言。疏讲青龙归禁苑，歌抄白雪乞梨园。朝惊云气遮天阁，暮踏猿声入剑门。今日西川无子美，诗风又起浣花村。
赠刘宽夫昆季（一作赠刘侍郎兄弟三人同时及第）:文聚星辰衣彩霞，问谁兄弟是刘家。雁行云掺参差翼，琼树风开次第花。天假声名悬日月，国凭骚雅变浮华。曾穷晋汉儒林传，龙虎虽多未足夸。
赠杭州严史君:州青县白浙河濆，饱向苍龙阙下闻。鼓角自严寒海月，旌旗不动湿江云。风骚处处文章主，井邑家家父母君。长恐抱辕留不住，九天鸳鹭待成群。
题朱秀城南亭子:朱家亭子象悬匏，阶莹青莎栋剪茆。瘿挂眼开欺鸲鹆，花缘网结妒螵蛸。有时风月输三虎，无壁琴书属四郊。土木欲知精洁处，社天归燕怯安巢。
上西川王尚书:人人入蜀谒文翁，妍丑终须露镜中。诗景荒凉难道合，客情疏密分当同。城南歌吹琴台月，江上旌旗锦水风。下客低头来又去，暗堆冰炭在深衷。
骆谷行:扪云袅栈入青冥，鞿马铃骡傍日星。仰踏剑棱梯万仞，下缘冰岫杳千寻。山花织锦时聊看，涧水弹琴不暇听。若比争名求利处，寻思此路却安宁。
初及第归酬孟元翊见赠:六年衣破帝城尘，一日天池水脱鳞。未有片言惊后辈，不无惭色见同人。每登公宴思来日，渐听乡音认本身。何幸致诗相慰贺，东归花发杏桃春。
淮南李相公绅席上赋春雪:六出花飞处处飘，粘窗著砌上寒条。朱门到晓难盈尺，尽是三军喜气消。
及第后寄广陵故人（一作寄淮南李相公绅）:及第全胜十政官，金鞍镀了出长安。马头渐入扬州郭，为报时人洗眼看。
小松:爪叶鳞条龙不盘，梳风幕翠一庭寒。莫言只是人长短，须作浮云向上看。
宫词:明日銮舆欲向东，守宫金翠带愁红。九门佳气已西去，千里花开一夜风。
题杭州樟亭驿:樟亭驿上题诗客，一半寻为山下尘。世事日随流水去，红花还似白头人。
刘侍中宅盘花紫蔷薇:真宰偏饶丽景家，当春盘出带根霞。从开一朵朝衣色，免踏尘埃看杂花。
题东林寺寄江州李员外:山势棱层入杳冥，寺形高下趁山行。象牙床坐莲花佛，玛瑙函盛贝叶经。日映砌阴移宝阁，风吹天乐动金铃。门前更有清江水，便是浔阳太守厅。
僧院小松:抛杉背柏冷僧帘，锁月梳风出殿檐。还似天台新雨后，小峰云外碧尖尖。
八月:徙倚仙居绕翠楼，分明宫漏静兼秋。长安夜夜家家月，几处笙歌几处愁。
玄都楼桃:旧传天上千年熟，今日人间五日香。红软满枝须作意，莫交方朔施偷将。
题李宾客旧居:逢时不得致升平，岂是明君忘姓名。眼暗发枯缘世事，今来无泪哭先生。
白牡丹（一作长安牡丹）:长安豪贵惜春残，争赏先开紫牡丹。别有玉杯承露冷，无人起就月中看。
送黄明府晔赴岳州湘阴任:拟占名场第一科，龙门十上困风波。三年护塞从戎远，万里投荒失意多。花县到时铜墨贵，叶舟行处水云和。遥知布惠苏民后，应向祠堂吊汨罗。
留题桂州碧浔亭:半年领郡固无劳，一日为心素所操。轮奂未成绳墨在，规模已壮闶闳高。理人虽切才常短，薄宦都缘命不遭。从此归耕洛川上，大千江路任风涛。
赠毛仙翁:存亡去住一壶中，兄事安期弟葛洪。甲子已过千岁鹤，仪容方称十年童。心灵暗合行人数，药力潜均造化功。终待此身无系累，武陵山下等黄公。
公无渡河:阴云飒飒浪花愁，半度惊湍半挂舟。声尽云天君不住，命悬鱼鳖妾同休。黛娥芳脸垂珠泪，罗袜香裾赴碧流。余魄岂能衔木石，独将遗恨付箜篌。
秦王卷衣:秦王宫阙霭春烟，珠树琼枝近碧天。御气馨香苏合启，帘光浮动水精悬。霏微罗縠随芳袖，宛转鲛鮹逐宝筵。从此咸阳一回首，暮云愁色已千年。
婕妤怨:掌上恩移玉帐空，香珠满眼泣春风。飘零怨柳凋眉翠，狼藉愁桃坠脸红。凤辇只应三殿北，鸾声不向五湖中。笙歌处处回天眷，独自无情长信宫。
饮马长城窟:日日风吹虏骑尘，年年饮马汉营人。千堆战骨那知主，万里枯沙不辨春。浴谷气寒愁坠指，断崖冰滑恐伤神。金鞍玉勒无颜色，泪满征衣怨暴秦。
江南行:水光春色满江天，蘋叶风吹荷叶钱。香蚁翠旗临岸市，艳娥红袖渡江船。晓惊白鹭联翩雪，浪蹙青茭潋滟烟。不怕江洲芳草暮，待将秋兴折湖莲。
长安秋思（一作白纻歌）:吴女秋机织曙霜，冰蚕吐丝月盈筐。金刀玉指裁缝促，水殿花楼弦管长。舞袖慢移凝瑞雪，歌尘微动避雕梁。唯愁陌上芳菲度，狼藉风池荷叶黄。
赠元和十三年登第进士:春官南院粉墙东，地色初分月色红。文字一千重马拥，喜欢三十二人同。眼看鱼变辞凡水，心逐鹦飞出瑞风。莫怪云泥从此别，总曾惆怅去年中。
焦桐树:江上烹鱼采野樵，鸾枝摧折半曾烧。未经良匠材虽散，待得知音尾已焦。若使琢磨徽白玉，便来风律轸青瑶。还能万里传山水，三峡泉声岂寂寥。
寄友人:杜甫在时贪入蜀，孟郊生处却归秦。如今始会麻姑意，借问山川与后人。
啄木谣:丁丁向晚急还稀，啄遍庭槐未肯归。终日与君除蠹害，莫嫌无事不频飞。
僧院牡丹:琉璃地上开红艳，碧落天头散晓霞。应是向西无地种，不然争肯重莲花。
蜀葵:眼前无奈蜀葵何，浅紫深红数百窠。能共牡丹争几许，得人嫌处只缘多。
长安夜游:凤城连夜九门通，帝女皇妃出汉宫。千乘宝莲珠箔卷，万条银烛碧纱笼。歌声缓过青楼月，香霭潜来紫陌风。长乐晓钟归骑后，遗簪堕珥满街中。
病宫人（一作张祜诗）:佳人卧病动经秋，帘幕褴縿不挂钩。四体强扶藤夹膝，双环慵整玉搔头。花颜有幸君王问，药饵无徵待诏愁。惆怅近来销瘦尽，泪珠时傍枕函流。
临邛怨:藕花衫子柳花裙，多著沈香慢火熏。惆怅妆成君不见，空教绿绮伴文君。
寒食:玉轮江上雨丝丝，公子游春醉不知。翦渡归来风正急，水溅鞍帕嫩鹅儿。
贺收复秦原诸州诗:一诏皇城四海颁，丑戎无数束身还。戍楼吹笛人休战，牧野嘶风马自闲。河水九盘收数曲，天山千里锁诸关。西边北塞今无事，为报东南夷与蛮。
汴河直进船:汴水通淮利最多，生人为害亦相和。东南四十三州地，取尽脂膏是此河。
九成宫（一作华清宫）:中原无鹿海无波，凤辇鸾旗出幸多。今日故宫归寂寞，太平功业在山河。
谒李相不遇:老夫三日门前立，珠箔银屏昼不开。诗卷却抛书袋里，正如闲看华山来。
留别薛仆射（薛平仆射出镇浙西主礼稍薄曾留诗讽之）:梯山航海几崎岖，来谒金陵薛大夫。毛发竖时趋剑戟，衣冠俨处拜冰壶。诚知两轴非珠玉，深愧三缣恤旅途。明日过江风景好，不堪回首望勾吴。
絷白马诗上薛仆射:白马披鬃练一团，今朝被绊欲行难。雪中放去空留迹，月下牵来只见鞍。向北长鸣天外远，临风斜控耳边寒。自知毛骨还应异，更请孙阳仔细看。
题所书黄庭经后（泥金正书）:金粉为书重莫过，黄庭旧许右军多。请看今日酬恩德，何似当年为爱鹅。
长安清明言怀:明时帝里遇清明，还逐游人出禁城。九陌芳菲莺自啭，万家车马雨初晴。客中下第逢今日，愁里看花厌此生。春色来年谁是主，不堪憔悴更无成。
送李相公昭义平复起彼宣慰员外副行:天井虽收寇未平，所司促战急王程。晓驰云骑穿花去，夜与星郎带月行。新咏尽题关外事，故乡因过洛阳城。时逢寒食游人识，竟说从来有大名。
送从叔尉渑池:同登科第皆清列，尚爱东畿一尉闲。虽有田园供海畔，且无宗党在朝班。甘贫只为心知道，晚达多缘性好山。白首青衫犹未换，又骑羸马出函关。
哭韩将军:将军不复见仪形，笑语随风入杳冥。战马旧骑嘶引葬，歌姬新嫁哭辞灵。功勋客问求为志，服玩僧收与转经。寂寞一家春色里，百花开落满山庭。
崔卿双白鹭:朝客高清爱水禽，绿波双鹭在园林。立当风里丝摇急，步绕池边字印深。刷羽竞生堪画势，依泉各有取鱼心。我乡多傍门前见，坐觉烟波思不禁。
送内乡张主簿赴任:松窗久是餐霞客，山县新为主印官。混俗故来分利禄，不教长作异人看。
瓜洲送朱万言:渡头风晚叶飞频，君去还吴我入秦。双泪别家犹未断，不堪仍送故乡人。
秋夜长安病后作:秋中帝里经旬雨，晴后蝉声更不闻。牢落闲庭新病起，故乡南去雁成群。
题王使君片石:势似孤峰一片成，坐来疑有白云生。主人莫怪殷勤看，远客长怀旧隐情。
暮春早起:柳梢暗露滴清晨，帘下偏惊独起人。鶗鴂数声花渐落，园林是处总残春。
途次怀归:陇头禾偃乳乌飞，兀倚征鞍倍忆归。正值江南新酿熟，可容闲却老莱衣。
寄陆隐君:相思迢递隔重城，鸟散阶前竹坞清。定拟秋凉过南崦，长松石上听泉声。
寄吴山净上人:忆共蒲团话夜钟，别来落叶閟行踪。遥知黛色秋常玩，住向灵岩第几峰。
送徐五纶南行过吴:吴门东去路三千，到得阊门暂泊船。老父出迎应倒屣，贫居江上信谁传。
思归引:重重作闺清旦鐍，两耳深声长不彻。深宫坐愁百年身，一片玉中生愤血。焦桐弹罢丝自绝，漠漠暗魂愁夜月。故乡不归谁共穴，石上作蒲蒲九节。
司马相如琴歌:凤兮凤兮非无皇，山重水阔不可量。梧桐结阴在朝阳，濯羽弱水鸣高翔。
洛阳感寓:扰扰都城晓四开，不关名利也尘埃。千门甲第身遥入，万里铭旌死后来。洛水暮烟横莽苍，邙山秋日露崔嵬。须知此事堪为镜，莫遣黄金漫作堆。
从军行:少年金紫就光辉，直指边城虎翼飞。一卷旌收千骑虏，万全身出百重围。黄云断塞寻鹰去，白草连天射雁归。白首汉廷刀笔吏，丈夫功业本相依。
病宫人（一作袁不约诗）:佳人卧病动经秋，帘幕褴縿不挂钩。四体强扶藤夹膝，双鬟慵插玉搔头。花颜有幸君王问，药饵无征待诏愁。惆怅近来消瘦尽，泪珠时傍枕函流。
观杭州柘枝:舞停歌罢鼓连催，软骨仙蛾暂起来。红罨画衫缠腕出，碧排方胯背腰来。旁收拍拍金铃摆，却踏声声锦袎摧。看著遍头香袖褶，粉屏香帕又重隈。
周员外席上观柘枝（一作周员外出双舞柘枝妓）:画鼓拖环锦臂攘，小娥双换舞衣裳。金丝蹙雾红衫薄，银蔓垂花紫带长。鸾影乍回头并举，凤声初歇翅齐张。一时欻腕招残拍，斜敛轻身拜玉郎。
观杨瑗柘枝:促叠蛮鼍引柘枝，卷帘虚帽带交垂。紫罗衫宛蹲身处，红锦靴柔踏节时。微动翠蛾抛旧态，缓遮檀口唱新词。看看舞罢轻云起，却赴襄王梦里期。
感王将军柘枝妓殁:寂寞春风旧柘枝，舞人休唱曲休吹。鸳鸯钿带抛何处，孔雀罗衫付阿谁。画鼓不闻招节拍，锦靴空想挫腰肢。今来座上偏惆怅，曾是堂前教彻时。
扬州法云寺双桧:谢家双植本图荣，树老人因地变更。朱顶鹤知深盖偃，白眉僧见小枝生。高临月殿秋云影，静入风檐夜雨声。纵使百年为上寿，绿阴终借暂时行。
忆游天台寄道流:忆昨天台到赤城，几朝仙籁耳中生。云龙出水风声过，海鹤鸣皋日色清。石笋半山移步险，桂花当洞拂衣轻。今来尽是人间梦，刘阮茫茫何处行。
寄王尊师:天台南洞一灵仙，骨耸冰棱貌莹然。曾对浦云长昧齿，重来华表不知年。溪桥晚下玄龟出，草露朝行白鹿眠。犹忆夜深华盖上，更无人处话丹田。
公子行:锦堂昼永绣帘垂，立却花骢待出时。红粉美人擎酒劝，青衣年少臂鹰随。轻将玉杖敲花片，旋把金鞭约柳枝。近地独游三五骑，等闲行傍曲江池。
寓怀寄苏州刘郎中（时以天平公荐罢归）:一闻周召佐明时，西望都门强策羸。天子好文才自薄，诸侯力荐命犹奇。贺知章口徒劳说，孟浩然身更不疑。唯是胜游行未遍，欲离京国尚迟迟。
和杜牧之齐山登高:秋溪南岸菊霏霏，急管烦弦对落晖。红叶树深山径断，碧云江静浦帆稀。不堪孙盛嘲时笑，愿送王弘醉夜归。流落正怜芳意在，砧声徒促授寒衣。
题于越亭:扁舟亭下驻烟波，十五年游重此过。洲觜露沙人渡浅，树稍藏竹鸟啼多。山衔落照欹红盖，水蹙斜文卷绿罗。肠断中秋正圆月，夜来谁唱异乡歌。
秋夜登润州慈和寺上方:清夜浮埃暂歇鄽，塔轮金照露华鲜。人行中路月生海，鹤语上方星满天。楼影半连深岸水，钟声寒彻远林烟。僧房闭尽下楼去，一半梦魂离世缘。
寄献萧相公:东去江干是胜游，鼎湖兴望不堪愁。谢安近日违朝旨，傅说当时允帝求。暂向聊城飞一箭，长为沧海系扁舟。分明此事无人见，白首相看未肯休。
哭京兆庞尹:扬子江头昔共迷，一为京兆隔云泥。故人昨日同时吊，旧马今朝别处嘶。向壁愁眉无复画，扶床稚齿已能啼。也知世路名堪贵，谁信庄周论物齐。
送周尚书赴滑台:楚谣襦袴整三年，喉舌新恩下九天。鼓角雄都分节钺，蛇龙旧国罢楼船。昆河已在兵钤内，堂柳空留鹤岭前。多病无由酬一顾，鄢陵千骑去翩翩。
和杜使君九华楼见寄:孤城高柳晓鸣鸦，风帘半钩清露华。九峰聚翠宿危槛，一夜孤光悬冷沙。出岸远晖帆欲落，入谿寒影雁差斜。杜陵归去春应早，莫厌青山谢脁家。
送人归蜀:锦城春色溯江源，三峡经过几夜猿。红树两厓开霁色，碧岩千仞涨波痕。萧萧暮雨荆王梦，漠漠春烟蜀帝魂。长怨相如留滞处，富家还忆卓王孙。
酬答柳宗言秀才见赠:南下天台厌绝冥，五湖波上泛如萍。江鸥自戏为踪迹，野鹿闲惊是性灵。任子偶垂沧海钓，戴逵虚认少微星。金门后俊徒相唁，且为人间寄茯苓。
题弋阳馆:一叶飘然下弋阳，残霞昏日树苍苍。吴溪漫淬干将剑，却是猿声断客肠。
题秀师影堂:阴阴古寺杉松下，记得长明一焰灯。尽日看山人不会，影堂中是别来僧。
赠李修源（一作送温飞卿赴方城）:岳阳新尉晓衙参，却是傍人意未甘。昨夜与君思贾谊，长沙犹在洞庭南。
瓜洲闻晓角:寒耿稀星照碧霄，月楼吹角夜江遥。五更人起烟霜静，一曲残声遍落潮。
元日仗:文武千官岁仗兵，万方同轨奏升平。上皇一御含元殿，丹凤门开白日明。
连昌宫:龙虎旌旗雨露飘，玉楼歌断碧山遥。玄宗上马太真去，红树满园香自销。
正月十五夜灯:千门开锁万灯明，正月中旬动帝京。三百内人连袖舞，一时天上著词声。
上巳乐:猩猩血彩系头标，天上齐声举画桡。却是内人争意切，六宫红袖一时招。
千秋乐:八月平时花萼楼，万方同乐奏千秋。倾城人看长竿出，一伎初成赵解愁。
春莺啭:兴庆池南柳未开，太真先把一枝梅。内人已唱春莺啭，花下傞傞软舞来。
大酺乐二首:车驾东来值太平，大酺三日洛阳城。小儿一伎竿头绝，天下传呼万岁声。紫陌酺归日欲斜，红尘开路薛王家。双鬟笑说楼前鼓，两仗争轮好落花。
邠王小管:虢国潜行韩国随，宜春深院映花枝。金舆远幸无人见，偷把邠王小管吹。
李谟笛:平时东幸洛阳城，天乐宫中夜彻明。无奈李谟偷曲谱，酒楼吹笛是新声。
宁哥来:日映宫城雾半开，太真帘下畏人猜。黄翻绰指向西树，不信宁哥回马来。
丁巳年仲冬月江上作:南来驱马渡江濆，消息前年此月闻。唯是贾生先恸哭，不堪天意重阴云。
邺中怀古:邺中城下漳河水，日夜东流莫记春。肠断宫中望陵处，不堪台上也无人。
读池州杜员外杜秋娘诗:年少多情杜牧之，风流仍作杜秋诗。可知不是长门闭，也得相如第一词。
杭州开元寺牡丹:浓艳初开小药栏，人人惆怅出长安。风流却是钱塘寺，不踏红尘见牡丹。
招徐宗偃画松石:咫尺云山便出尘，我生长日自因循。凭君画取江南胜，留向东斋伴老身。
平阴夏日作:西来渐觉细尘红，扰扰舟车路向东。可惜夏天明月夜，土山前面障南风。
赠处士:小径上山山甚小，每怜僧院笑僧禅。人间莫道无难事，二十年来已是玄。
邠娘羯鼓:新教邠娘羯鼓成，大酺初日最先呈。冬儿指向贞贞说，一曲乾鸣两杖轻。
退宫人二首:开元皇帝掌中怜，流落人间二十年。长说承天门上宴，百官楼下拾金钱。歌喉渐退出宫闱，泣话伶官上许归。犹说入时欢圣寿，内人初著五方衣。
耍娘歌:宜春花夜雪千枝，妃子偷行上密随。便唤耍娘歌一曲，六宫生老是蛾眉。
悖拏儿舞:春风南内百花时，道唱梁州急遍吹。揭手便拈金碗舞，上皇惊笑悖拏儿。
题灵彻上人旧房:寂寞空门支道林，满堂诗板旧知音。秋风吹叶古廊下，一半绳床灯影深。
晚秋潼关西门作:日落寒郊烟物清，古槐阴黑少人行。关门西去华山色，秦地东来河水声。
赠内人:禁门宫树月痕过，媚眼唯看宿燕窠。斜拔玉钗灯影畔，剔开红焰救飞蛾。
洛中作:元和天子昔平戎，惆怅金舆尚未通。尽日洛桥闲处看，秋风时节上阳宫。
折杨柳枝二首:莫折宫前杨柳枝，玄宗曾向笛中吹。伤心日暮烟霞起，无限春愁生翠眉。凝碧池边敛翠眉，景阳楼下绾青丝。那胜妃子朝元阁，玉手和烟弄一枝。
赠窦家小儿:深绿衣裳小小人，每来听里解相亲。天生合去云霄上，一尺松栽已出尘。
听崔莒侍御叶家歌:宛罗重縠起歌筵，活凤生花动碧烟。一声唱断无人和，触破秋云直上天。
长门怨:日映宫墙柳色寒，笙歌遥指碧云端。珠铅滴尽无心语，强把花枝冷笑看。
读老庄:等闲缉缀闲言语，夸向时人唤作诗。昨日偶拈庄老读，万寻山上一毫厘。
偶题:古来名下岂虚为，李白颠狂自称时。唯恨世间无贺老，谪仙长在没人知。
别玉华仙侣:绕舍烟霞为四邻，寒泉白石日相亲。尘机不尽住不得，珍重玉山山上人。
汴上送客（一作汴上同杨升秀才送客归）:河流西下雁南飞，楚客相逢泪湿衣。张翰思归何太切，扁舟不住又东归。
邮亭残花（一作平原路上题邮亭残花）:云暗山横日欲斜，邮亭下马对残花。自从身逐征西府，每到花时不在家。
秋时送郑侍御:离鸿声怨碧云净，楚瑟调高清晓天。尽日相看俱不语，西风摇落数枝莲。
宿武牢关:行人候晓久裴徊，不待鸡鸣未得开。堪羡寒溪自无事，潺潺一夜宿关来。
夜宿湓浦逢崔升:江流不动月西沈，南北行人万里心。况是相逢雁天夕，星河寥落水云深。
京城寓怀:三十年持一钓竿，偶随书荐入长安。由来不是求名者，唯待春风看牡丹。
集灵台二首（后篇一作杜甫诗）:日光斜照集灵台，红树花迎晓露开。昨夜上皇新授箓，太真含笑入帘来。虢国夫人承主恩，平明骑马入宫门。却嫌脂粉污颜色，淡扫蛾眉朝至尊。
感归:行却江南路几千，归来不把一文钱。乡人笑我穷寒鬼，还似襄阳孟浩然。
偶作:遍识青霄路上人，相逢只是语逡巡。可胜饮尽江南酒，岁月犹残李白身。
劝饮酒:烧得硫黄漫学仙，未胜长付酒家钱。窦常不吃齐推乐，却在人间八十年。
阿鸨汤:月照宫城红树芳，绿窗灯影在雕梁。金舆未到长生殿，妃子偷寻阿鸨汤。
马嵬坡:旌旗不整奈君何，南去人稀北去多。尘土已残香粉艳，荔枝犹到马嵬坡。
太真香囊子:蹙金妃子小花囊，销耗胸前结旧香。谁为君王重解得，一生遗恨系心肠。
雨霖铃:雨霖铃夜却归秦，犹见张徽一曲新。长说上皇和泪教，月明南内更无人。
听歌二首（前篇一作听刘端公田家歌，后篇作耿家歌）:儿郎漫说转喉轻，须待情来意自生。只是眼前丝竹和，大家声里唱新声。十二年前边塞行，坐中无语叹歌情。不堪昨夜先垂泪，西去阳关第一声。
听筝（一作题宋州田大夫家乐丘家筝）:十指纤纤玉笋红，雁行轻遏翠弦中。分明似说长城苦，水咽云寒一夜风。
王家琵琶:金屑檀槽玉腕明，子弦轻撚为多情。只愁拍尽凉州破，画出风雷是拨声。
李家柘枝:红铅拂脸细腰人，金绣罗衫软著身。长恐舞时残拍尽，却思云雨更无因。
楚州韦中丞箜篌:千重钩锁撼金铃，万颗真珠泻玉瓶。恰值满堂人欲醉，甲光才触一时醒。
边上逢歌者:垂老秋歌出塞庭，遏云相付旧秦青。少年翻掷新声尽，却向人前侧耳听。
马嵬归:云愁鸟恨驿坡前，孑孑龙旗指望贤。无复一生重语事，柘黄衫袖掩潸然。
塞上闻笛（一作董家笛）:一夜梅花笛里飞，冷沙晴槛月光辉。北风吹尽向何处，高入塞云燕雁稀。
经旧游:去年来送行人处，依旧虫声古岸南。斜日照溪云影断，水葓花穗倒空潭。
东山寺:寒色苍苍老柏风，石苔清滑露光融。半夜四山钟磬尽，水精宫殿月玲珑。
峰顶寺:月明如水山头寺，仰面看天石上行。夜半深廊人语定，一枝松动鹤来声。
题润州鹤林寺:古寺名僧多异时，道情虚遣俗情悲。千年鹤在市朝变，来去旧山人不知。
题胜上人山房:清昼房廊山半开，一瓶新汲洒莓苔。古松百尺始生叶，飒飒风声天上来。
李夫人词:延年不语望三星，莫说夫人上涕零。争奈世间惆怅在，甘泉宫夜看图形。
题金陵渡:金陵津渡小山楼，一宿行人自可愁。潮落夜江斜月里，两三星火是瓜州。
过阴陵:壮士凄惶到山下，行人惆怅上山头。生前此路已迷失，寂寞孤魂何处游。
纵游淮南:十里长街市井连，月明桥上看神仙。人生只合扬州死，禅智山光好墓田。
登乐游原:几年诗酒滞江干，水积云重思万端。今日南方惆怅尽，乐游原上见长安。
过石头城:累累墟墓葬西原，六代同归蔓草根。唯是岁华流尽处，石头城下水千痕。
黄蜀葵花:名花八叶嫩黄金，色照书窗透竹林。无奈美人闲把嗅，直疑檀口印中心。
杨花:散乱随风处处匀，庭前几日雪花新。无端惹著潘郎鬓，惊杀绿窗红粉人。
蔷薇花:晓风抹尽燕支颗，夜雨催成蜀锦机。当昼开时正明媚，故乡疑是买臣归。
戏颜郎中猎:忽闻射猎出军城，人著戎衣马带缨。倒把角弓呈一箭，满川狐兔当头行。
江上旅泊呈杜员外:牛渚南来沙岸长，远吟佳句望池阳。野人未必非毛遂，太守还须是孟尝。
容儿钵头:争走金车叱鞅牛，笑声唯是说千秋。两边角子羊门里，犹学容儿弄钵头。
热戏乐:热戏争心剧火烧，铜槌暗热不相饶。上皇失喜宁王笑，百尺幢竿果动摇。
玉环琵琶:宫楼一曲琵琶声，满眼云山是去程。回顾段师非汝意，玉环休把恨分明。
题酸枣驿前碑:苍苔古涩自雕疏，谁道中郎笔力馀。长爱当时遇王粲，每来碑下不关书。
题朱兵曹山居:朱氏西斋万卷书，水门山阔自高疏。我来穿穴非无意，愿向君家作壁鱼。
题画僧二首（前篇一作酬信上人赠张僧繇画僧）:骨峭情高彼岸人，一杯长泛海为津。僧仪又入清流品，却恐前生是许询。瘦颈隆肩碧眼生，翰林亲赞虎头能。终年不语看如意，似证禅心入大乘。
送走马使:新样花文配蜀罗，同心双带蹙金蛾。惯将喉舌传军好，马迹铃声遍两河。
题御沟:万树垂杨拂御沟，溶溶漾漾绕神州。都缘济物心无阻，从此恩波处处流。
题青龙寺:二十年沈沧海间，一游京国也应闲。人人尽到求名处，独向青龙寺看山。
硫黄:一粒硫黄入贵门，寝堂深处问玄言。时人尽说韦山甫，昨日馀干吊子孙。
散花楼:锦江城外锦城头，回望秦川上轸忧。正值血魂来梦里，杜鹃声在散花楼。
王家五弦:五条弦出万端情，撚拨间关漫态生。唯羡风流田太守，小金铃子耳边鸣。
听薛阳陶吹芦管:紫清人下薛阳陶，末曲新笳调更高。无奈一声天外绝，百年已死断肠刀。
过汾水关:千里南来背日行，关门无事一侯嬴。山根百尺路前去，十夜耳中汾水声。
樱桃:石榴未拆梅犹小，爱此山花四五株。斜日庭前风袅袅，碧油千片漏红珠。
酬凌秀才惠枕:八寸黄杨惠不轻，虎头光照簟文清。空心想此缘成梦，拔剑灯前一夜行。
感春申君:薄俗何心议感恩，谄容卑迹赖君门。春申还道三千客，寂寞无人杀李园。
孟才人叹:偶因歌态咏娇嚬，传唱宫中十二春。却为一声河满子，下泉须吊旧才人。
听岳州徐员外弹琴:玉律潜符一古琴，哲人心见圣人心。尽日南风似遗意，九疑猿鸟满山吟。
钩弋夫人词:惆怅云陵事不回，万金重更筑仙台。莫言天上无消息，犹是夫人作鸟来。
鸿沟:龙蛇百战争天下，各制雄心指此沟。宁似九州分国土，地图初割海中流。
悲纳铁:长闻为政古诸侯，使佩刀人尽佩牛。谁谓今来正耕垦，却销农器作戈矛。
胡渭州:亭亭孤月照行舟，寂寂长江万里流。乡国不知何处是，云山漫漫使人愁。
破阵乐:秋风四面足风沙，塞外征人暂别家。千里不辞行路远，时光早晚到天涯。
枫桥:长洲苑外草萧萧，却算游城岁月遥。唯有别时今不忘，暮烟疏雨过枫桥。
宫词:一道甘泉接御沟，上皇行处不曾秋。谁言水是无情物，也到宫前咽不流。
南涧寺:春寺无人乱鸟啼，藤萝阴磴野僧迷。云藏古壁遗龙象，草没香台抱鹿麛。松籁泠泠疑梵呗，柳烟历历见招提。为耽寂乐亲禅侣，莫怪闲行费马蹄。
和邢郎中病中重阳强游乐游原:嘉晨令节共陶陶，风景牵情并不劳。晓日整冠兰室静，秋原骑马菊花高。晴光一一呈金刹，诗思浸浸逼水曹。何必销忧凭外物，只将清韵敌春醪。
晚凉:檐前蔽日多高树，竹下添池有小渠。山客野僧归去后，晚凉移案独临书。
和周侍御洛城雪:天街飞辔踏琼英，四顾全疑在玉京。一种相如抽秘思，兔园那比凤凰城。
奉和大梁相公送人二首:谢公日日伤离别，又向西堂送阿连。想到越中秋已尽，镜河应羡月团圆。北津杨柳迎烟绿，南岸阑干映水红。君到襄阳渡江处，始应回首忆羊公。
酬唐仁烈相别后喜阻风未发见寄:离心一起泪双流，春浪无情也白头。风若有知须放去，莫教重别又重愁。
秦中卧病思归:索索凉风满树头，破窗残月五更秋。病身归处吴江上，一寸心中万里愁。
送王缋:翠羽长将玉树期，偶然飞下肯多时。翩翩一路岚阴晚，却入青葱宿旧枝。
赠美人琴弦:应从玉指到金徽，万态千情料可知。今夜灯前湘水怨，殷勤封在七条丝。
病中知皇子陂荷花盛发寄王缋:十里莲塘路不赊，病来帘外是天涯。烦君四句遥相寄，应得诗中便看花。
戏唐仁烈（一作岁日先把屠苏酒戏唐仁烈）:自知年几偏应少，先把屠苏不让春。倘更数年逢此日，还应惆怅羡他人。
上下七盘二首:斗回山路掩皇州，二载欢娱一望休。从此万重青嶂合，无因更得重回头。商山半月雨漫漫，偶值新晴下七盘。山似换来天似洗，可怜风日到长安。
八月十五日夜:去年今夜在商州，还为清光上驿楼。宛是依依旧颜色，自怜人换几般愁。
南诏朱藤杖:六节南藤色似朱，拄行阶砌胜人扶。会须将入深山去，倚看云泉作老夫。
夜意:萧疏尽地林无影，浩荡连天月有波。独立空亭人睡后，洛桥风便水声多。
漫作:月色莫来孤寝处，春风又向别人家。梁园桃李虽无数，断定今年不看花。
访刘君:扰扰驰蹄又走轮，五更飞尽九衢尘。灵芝破观深松院，还有斋时未起人。
杨柳枝词:已作绿丝笼晓日，又成飞絮扑晴波。隋家不合栽杨柳，长遣行人春恨多。
寄杭州崔使君:朝下归来只闭关，羡君高步出人寰。三年不见尘中事，满眼江涛送雪山。
穷冬曲江闲步:雪尽南坡雁北飞，草根春意胜春晖。曲江永日无人到，独绕寒池又独归。
省中题新植双松:端坐高宫起远心，云高水阔共幽沈。更堂寓直将谁语，自种双松伴夜吟。
崇山郡:地尽炎荒瘴海头，圣朝今又放驩兜。交州已在南天外，更过交州四五州。
临水:一见心原断百忧，益知身世两悠悠。江亭独倚阑干处，人亦无言水自流。
题江上柳寄李使君:桂江南渡无杨柳，见此令人眼暂明。应学郡中贤太守，依依相向许多情。
江上见月怀古:月上江平夜不风，伏波遗迹半成空。今宵倍欲悲陵谷，铜柱分明在水中。
鹦鹉:劝尔莫移禽鸟性，翠毛红觜任天真。如今漫学人言巧，解语终须累尔身。
寄婺州李给事二首:心尽玉皇恩已远，迹留江郡宦应孤。不知壮气今何似，犹得凌云贯日无。瘴鬼翻能念直心，五年相遇不相侵。目前唯有思君病，无底沧溟未是深。
秋日:六眸龟北凉应早，三足乌南日正长。常记京关怨摇落，如今目断满林霜。
遣意:梧桐坠露悲先朽，松桂凌霜倚后枯。不是世间长在物，暂分贞脆竟何殊。
戏酬惟赏上人:师是浮云无著身，我居尘网敢相亲。应从海上秋风便，偶自飞来不为人。
寓言:流水颓阳不暂停，东流西落两无情。不是世间人自老，古来华发此中生。
忆家:天海相连无尽处，梦魂来往尚应难。谁言南海无霜雪，试向愁人两鬓看。
留客:青梅欲熟笋初长，嫩绿新阴绕砌凉。湖馆翛然无俗客，白衣居士且匡床。
别蕲春王判官:四十年来真久故，三千里外暂相逢。今日一杯成远别，烟波眇眇恨重重。
将发循州社日于所居馆宴送:浪花如雪叠江风，社过高秋万恨中。明日便随江燕去，依依俱是故巢空。
上宣州沈大夫:科名继世古来稀，高步何年下紫微。帝命几曾移重镇，时清犹望领春闱。登朝旧友常思见，开幕贤人并望归。今日得游风化地，却回沧海有光辉。
湖州韩使君置宴（一作陪韩中丞宴不饮酒）:老大成名仍足病，纵听丝竹也无欢。高情太守容闲坐，借与青山尽日看。
题仙游寺:石抱龙堂藓石干，山遮白日寺门寒。长松瀑布饶奇状，曾有仙人驻鹤看。
宫词:寂寂花时闭院门，美人相并立琼轩。含情欲说宫中事，鹦鹉前头不敢言。
公子行:闲从结客冶游时，忘却红楼薄暮期。醉上黄金堤上去，马鞭捎断绿杨丝。
寻古观:仙观曾过知不远，花藏石室杳难寻。泉边白鹿闻人语，看过天坛渐入深。
南岭路:越岭向南风景异，人人传说到京城。经冬来往不踏雪，尽在刺桐花下行。
上翰林蒋防舍人:清重可过知内制，从前礼绝外庭人。看花在处多随驾，召宴无时不及旬。马自赐来骑觉稳，诗缘得后意长新。应怜独在文场久，十有余年浪过春。
上翰林李舍人:记得早年曾拜识，便怜孤进赏文章。免令汩没惭时辈，与作声名彻举场。一自凤池承密旨，今因世路接余光。云泥虽隔思长在，纵使无成也不忘。
题章正字道正新居（孝标）:独在御楼南畔住，生涯还似旧时贫。全无竹可侵行径，一半花犹属别人。吟处不妨嫌鼓闹，眼前唯称与僧邻。近来渐觉青莎巷，车马过从已有尘。
送李馀及第归蜀:从得高科名转盛，亦言归去满城知。发时谁不开筵送，到处人争与马骑。剑路红蕉明栈阁，巴村绿树荫神祠。乡中后辈游门馆，半是来求近日诗。
送唐中丞开淘西湖夏日游泛因书示郡人:萍岸新淘见碧霄，中流相去忽成遥。空余孤屿来诗景，无复横槎碍柳条。红旆路幽山翠湿，锦帆风起浪花飘。共知浸润同雷泽，何虑川源有旱苗。
过旧宅（一作题王侯废宅）:古巷戟门谁旧宅，早曾闻说属官家。更无新燕来巢屋，唯有闲人去看花。空厩欲摧尘满枥，小池初涸草侵沙。荣华事歇皆如此，立马踟蹰到日斜。
鄂渚送白舍人赴杭州:岂知鹦鹉洲边路，得见凤凰池上人。从此不同诸客礼，故乡西与郡城邻。
题崔驸马林亭:选居幽近御街东，易得诗人聚会同。白练鸟飞深竹里，朱弦琴在乱书中。亭开山色当高枕，楼静箫声落远风。何事宦涂犹寂寞，都缘清苦道难通。
赠韩协律:永日微吟在竹前，骨清唯爱漱寒泉。门闲多有投文客，身病长无买药钱。岭寺听猿频独宿，湖亭避宴动经年。亲知尽怪疏荣禄，的是将心暗学禅。
自萧关望临洮:玉关西路出临洮，风卷边沙入马毛。寺寺院中无竹树，家家壁上有弓刀。惟怜战士垂金甲，不尚游人著白袍。日暮独吟秋色里，平原一望戍楼高。
送崔约下第归淮南觐省:远忆拜亲留不住，出门行计与谁同。程涂半是依船上，请谒多愁值雨中。堰水静连堤树绿，村桥时映野花红。回期须及来春事，莫便江边逐钓翁。
羽林郎:紫髯年少奉恩初，直阁将军尽不如。酒后引兵围百草，风前驻旆领边书。宅将公主同时赐，官与中郎共日除。大笑鲁儒年四十，腰间犹未识金鱼。
归故园:桑柘骈阗数亩间，门前五柳正堪攀。尊中美酒长须满，身外浮名总是闲。竹径有时风为扫，柴门无事日常关。于焉已是忘机地，何用将金别买山。
同友人看花:寻花不问春深浅，纵是残红也入诗。每个树边行一匝，谁家园里最多时。
种花:忆昔两京官道上，可怜桃李昼阴垂。不知谁作巡花使，空记玄宗遣种时。
早发庐江涂中遇雪寄李侍御:芦苇声多雁满陂，湿云连野见山稀。遥知将吏相逢处，半是春城贺雪归。
登望云亭招友:日日恐无云可望，不辞逐静望来频。共知亭下眠云远，解到上头能几人。
刘补阙西亭晚宴:虫声已尽菊花干，共立松阴向晚寒。对酒看山俱惜去，不知斜月下栏干。
送长安罗少府:科名再得年犹少，今日休官更觉贤。去国已辞趋府伴，向家还入渡江船。雪晴新雁斜行出，潮落残云远色鲜。在处若逢山水住，到时应不及秋前。
林下招胡长官（一作寄招胡明府）:语低清貌似休粮，称著朱衣入草堂。销暑近来无别物，桂阴当午满绳床。
与真上人一二禅师题玢寺主院:杖屦相随任处便，不唯空寄上方眠。归时亦取湖边路，晚映枫林共上船。
寻僧:吟背春城出草迟，天晴紫阁赴僧期。山边树下行人少，一派新泉日午时。
题王丘长史宅:更无人吏在门前，不似居官似学仙。药气暗侵朝服上，花阴晚到簿书边。玉琴闲把看山坐，筒簟长铺与客眠。时见街中骑瘦马，低头只是为诗篇。
寄刘少府:唯爱图书兼古器，在官犹自未离贫。更闻县去青山近，称与诗人作主人。
哭胡遇:寻僧昨日尚相随，忽见绯幡意可知。题处旧诗休更读，买来新马忆曾骑。不应随分空营奠，终拟求人与立碑。每向宣阳里中过，遥闻哭临泪先垂。
送罗先辈书记归后却还闽中留别:同是越人从小别，忽归乡里见皆惊。湖边访旧知谁在，幕下留欢但觉荣。望岭又生红槿思，登车岂倦白云程。况当季父承恩日，廉问南州政已成。
送浙东陆中丞:坐将文教镇藩维，花满东南圣主知。公务肯容私暂入，丰年长与德相随。无贤不是朱门客，有子皆如玉树枝。自爱此身居乐土，咏歌林下日忘疲。
送元处士游天台:青冥路口绝人行，独与僧期上赤城。树列烟岚春更好，溪藏冰雪夜偏明。空山雉雊禾苗短，野馆风来竹气清。若过石桥看瀑布，不妨高处便题名。
吴兴新堤:春堤一望思无涯，树势还同水势斜。深映菰蒲三十里，晴分功利几千家。谋成既不劳人力，境远偏宜隔浪花。若与青山长作固，汀洲肯恨柳丝遮。
台州郑员外郡斋双鹤:丹顶分明音响别，况闻来处隔云涛。情悬碧落飞何晚，立近清池意自高。向夜双栖惊玉漏，临轩对舞拂朱袍。仙郎为尔开笼早，莫虑回翔损羽毛。
送窦秀才:江南才子日纷纷，少有篇章得似君。清话未同山寺宿，离歌已向客亭闻。梅天马上愁黄鸟，泽国帆前见白云。通籍名高年又少，回头应笑晚从军。
送邵州林使君:轩车此去也逢时，地近湘南颇入诗。一月计程那是远，中年出守未为迟。水边花气熏章服，岭上岚光照画旗。想得化行风土变，州人应为立生祠。
送饶州张使君:白头为郡清秋别，山水南行岂觉赊。楚老只应思入境，吴儿从此去移家。馆依高岭分樟叶，路出重江见苇花。务退唯当吟咏苦，留心曾不在生涯。
题开元寺:西入山门十里程，粉墙书字甚分明。萧帝坏陵深虎迹，广师遗院闭松声。长廊画剥僧形影，石壁尘昏客姓名。何必更将空色遣，眼前人事是浮生。
与庞复言携酒望洞庭:南湖春色通平远，贪记诗情忘酒杯。帆自巴陵山下过，雨从神女峡边来。青蒲映水疏还密，白鸟翻空去复回。尽日与君同看望，了然胜见画屏开。
送浙东周判官:久闻从事沧江外，谁谓无官已白头。来备戎装嘶数骑，去持丹诏入孤舟。蝉鸣远驿残阳树，鹭起湖田片雨秋。到日重陪丞相宴，镜湖新月在城楼。
题钱宇别墅:林居向晚饶清景，惜去非关恋酒杯。石净每因杉露滴，地幽渐觉水禽来。药蔬秋后供僧尽，竹杖吟中望月回。红叶闲飘篱落迥，行人远见草堂开。
近试上张籍水部（一作闺意献张水部）:洞房昨夜停红烛，待晓堂前拜舅姑。妆罢低声问夫婿，画眉深浅入时无。
采莲:隔烟花草远濛濛，恨个来时路不同。正是停桡相遇处，鸳鸯飞去急流中。
都门晚望:绿槐花堕御沟边，步出都门雨后天。日暮野人耕种罢，烽楼原上一条烟。
舜井:碧甃磷磷不记年，青萝锁在小山颠。向来下视千山水，疑是苍梧万里天。
商州王中丞留吃枳壳:方物就中名最远，只应愈疾味偏佳。若交尽乞人人与，采尽商山枳壳花。
登玄都阁:野色晴宜上阁看，树阴遥映御沟寒。豪家旧宅无人住，空见朱门锁牡丹。
赠凤翔柳司录:杏园北寺题名日，数到如今四十年。点检生涯与官职，一茎野竹在身边。
啄木儿:丁丁向晚急还稀，啄遍庭槐未肯归。终日与君除蠹害，莫嫌无事不频飞。
榜曲:荷花明灭水烟空，惆怅来时径不同。欲到前洲堪入处，鸳鸯飞出碧流中。
逢山人:星月相逢现此身，自然无迹又无尘。秋来若向金天会，便是青莲叶上人。
过耶溪:春溪缭绕出无穷，两岸桃花正好风。恰是扁舟堪入处，鸳鸯飞起碧流中。
观涛:木落霜飞天地清，空江百里见潮生。鲜飙出海鱼龙气，晴雪喷山雷鼓声。云日半阴川渐满，客帆皆过浪难平。高楼晓望无穷意，丹叶黄花绕郡城。
南湖:湖上微风小槛凉，翻翻菱荇满回塘。野船著岸入春草，水鸟带波飞夕阳。芦叶有声疑露雨，浪花无际似潇湘。飘然蓬艇东归客，尽日相看忆楚乡。
镜湖西岛言事:慵拙幸便荒僻地，纵闻猿鸟亦何愁。偶因药酒欺梅雨，却著寒衣过麦秋。岁计有馀添橡实，生涯一半在渔舟。世人若便无知己，应向此溪成白头。
送刘思复南河从军:七千里别宁无恨，且贵从军乐事多。不驻节旄先候发，偶逢山寺亦难过。蛮人独放畬田火，海兽群游落日波。远作受恩身不易，莫抛书剑近笙歌。
宣武军镇作:天兵十万勇如貔，正是酬恩报国时。汴水波澜喧鼓角，隋堤杨柳拂旌旗。前驱红旆关西将，坐间青娥赵国姬。寄语长安旧冠盖，粗官到底是男儿。
题雁塔:宝轮金地压人寰，独坐苍冥启玉关。北岭风烟开魏阙，南轩气象镇商山。灞陵车马垂杨里，京国城池落照间。暂放尘心游物外，六街钟鼓又催还。
送黄晔明府岳州湘阴赴任:恩沾谴雪几人同，归宰湘阴六月中。商岭马嘶残暑雨，席帆高挂早秋风。贡名频向书闱失，飞檄曾传朔漠空。西省尚嗟君宦远，水鸡啼处莫听鸿。
和白敏中圣德和平致兹休运岁终功就合咏盛明呈上:萧关新复旧山川，古戍秦原景象鲜。戎虏乞降归惠化，皇威渐被慑腥膻。穹庐远戍烟尘灭，神武光扬竹帛传。左衽尽知歌帝泽，从兹不更备三边。
贡院题:梧桐叶落满庭阴，锁闭朱门试院深。曾是昔年辛苦地，不将今日负初心。
登郡中销暑楼寄东川汝士:岧峣下瞰霅溪流，极目烟波望梓州。虽有清风当夏景，只能销暑不销忧。
明月楼:吴兴城阙水云中，画舫青帘处处通。溪上玉楼楼上月，清光合作水晶宫。
送阆州妓人归老:竹翠婵娟草径幽，佳人归老傍汀洲。玉蟾露冷梁尘暗，金凤花开云鬓秋。十亩稻香新绿野，一声歌断旧青楼。芭蕉半卷西池雨，日暮门前双白鸥。
寄旧同年:金榜题名墨尚新，今年依旧去年春。花间每被红妆问，何事重来只一人。
望九华山:九华如剑插云霓，青霭连空望欲迷。北截吴门疑地尽，南连楚界觉天低。龙池水蘸中秋月，石路人攀上汉梯。惆怅旧游无复到，会须登此出尘泥。
寄妾赵氏（一作赵氏诗）:鸾凤分飞海树秋，忍听钟鼓越王楼。只应霜月明君意，缓抚瑶琴送我愁。山远莫教双泪尽，雁来空寄八行幽。相如若返临邛市，画舸朱轩万里游。
赠成都僧:南宗尚许通方便，何处心中更有经。好去苾刍云水畔，何山松柏不青青。
答杨尚书:未向燕台逢厚礼，幸因社会接余欢。一鱼吃了终无愧，鹍化为鹏也不难。
席上戏东川杨尚书:莫言名位未相俦，风月何曾阻献酬。前辈不须轻后辈，靖安今日在衡州。
秋晚日少陵原游山泉之什:喧浊侵肌性未沈，每来云外恣幽寻。尘衣更喜秋泉洁，倦迹方依竹洞深。暂过偶然应系分，有期终去但劳心。唯怜一夜空山月，似许他年伴独吟。
秋晴独立南亭:昼对南风独闭关，暗期幽鸟去仍还。如今有待终身贵，未若忘机尽日闲。心似蒙庄游物外，官惭许掾在人间。开襟自向清风笑，无限秋光为解颜。
宿黄花馆:孤馆萧条槐叶稀，暮蝉声隔水声微。年年为客路无尽，日日送人身未归。何处迷鸿离浦月，谁家愁妇捣霜衣。夜深不卧帘犹卷，数点残萤入户飞。
南野逢田客:桑柘悠悠水蘸堤，晚风晴景不妨犁。高机犹织卧蚕子，下坂未饥逢饲妻。杏色满林羊酪熟，麦凉浮垄雉媒低。生时自乐死由命，万事在天管不迷。
东斋夜宴酬绍之起居见赠:龙门八上不知津，唯有君心困益亲。白社追游名自远，青袍相映道逾新。十年江海鱼缄尽，一夜笙歌凤吹频。渐老旧交情更重，莫将美酒负良辰。
玩残花:十日浓芳一岁程，东风初急眼偏明。低枝似泥幽人醉，莫道无情似有情。
吴中书事:十万人家天堑东，管弦台榭满春风。名归范蠡五湖上，国破西施一笑中。香径自生兰叶小，响廊深映月华空。尊前多暇但怀古，尽日愁吟谁与同。
建邺怀古:故城故垒满江濆，尽是干戈旧苦辛。见此即须知帝力，生来便作太平人。
榜句:伶俜乖拙两何如，昼泥琴声夜泥书。数拍胡笳弹未熟，故人新命画胡车。
题杨收相公宅:祸福从来路不遥，偶然平地上烟霄。烟霄未稳还平地，门对孤峰占寂寥。
少年行（一作汉宫少年行）:不倚军功有侠名，可怜球猎少年情。戴铃健鹘随声下，撼珮骄骢弄影行。觅匠重装燕客剑，对人新按越姬筝。岂知儒者心偏苦，吟向秋风白发生。
咏双白鹭（一作崔少府池鹭）:双鹭应怜水满池，风飘不动顶丝垂。立当青草人先见，行榜白莲鱼未知。一足独拳寒雨里，数声相叫早秋时。林塘得尔须增价，况与诗家物色宜。
晴诗（一作塞路初晴）:晚虹斜日塞天昏，一半山川带雨痕。新水乱侵青草路，残烟犹傍绿杨村。胡人羊马休南牧，汉将旌旗在北门。行子喜闻无战伐，闲看游骑猎秋原。
送徐山人归睦州旧隐:君在桐庐何处住，草堂应与戴家邻。初归山犬翻惊主，久别江鸥却避人。终日欲为相逐计，临岐空羡独行身。秋风钓艇遥相忆，七里滩西片月新。
到蜀后记途中经历:剑峰重叠雪云漫，忆昨来时处处难。大散岭头春足雨，褒斜谷里夏犹寒。蜀门去国三千里，巴路登山八十盘。自到成都烧酒熟，不思身更入长安。
忆山寄僧:尘路谁知蹋雪踪，到来空认出云峰。天晴远见月中树，风便细听烟际钟。阅世数思僧并院，忆山长羡鹤归松。新愁旧恨多难说，半在眉间半在胸。
赠玉芝观王尊师:处处烟霞寻总遍，却来城市喜逢师。时流见说无人在，年纪唯应有鹤知。大药已成宁畏晚，小松初种不嫌迟。长忧一日归天去，未授灵方遣问谁。
哭饶州吴谏议使君:忽闻身谢满朝惊，俄感鄱阳罢市情。遗爱永存今似古，高名不朽死如生。神仙难见青骡事，谏议空留白马名。授馆曾为门下客，几回垂泪过宣平。
经杜甫旧宅:浣花溪里花多处，为忆先生在蜀时。万古只应留旧宅，千金无复换新诗。沙崩水槛鸥飞尽，树压村桥马过迟。山月不知人事变，夜来江上与谁期。
河阴新城:高城新筑压长川，虎踞龙盘气色全。五里似云根不动，一重如月晕长圆。河流暗与沟池合，山色遥将睥睨连。自有此来当汴口，武牢何用锁风烟。
秋居病中:幽居悄悄何人到，落日清凉满树梢。新句有时愁里得，古方无效病来抛。荒檐数蝶悬蛛网，空屋孤萤入燕巢。独卧南窗秋色晚，一庭红叶掩衡茅。
罢还边将:白须虏将话边事，自失公权怨语多。汉主岂劳思李牧，赵王犹是用廉颇。新鹰饱肉唯闲猎，旧剑生衣懒更磨。百战无功身老去，羡他年少渡黄河。
永乐殷尧藩明府县池嘉莲咏:青蘋白石匝莲塘，水里莲开带瑞光。露湿红芳双朵重，风飘绿蒂一枝长。同心栀子徒夸艳，合穗嘉禾岂解香。不独丰祥先有应，更宜花县对潘郎。
酬李绀岁除送酒:岁尽贫生事事须，就中深恨酒钱无。故人充寿能分送，远客消愁免自沽。一夜四乘倾凿落，五更三点把屠苏。已供时节深珍重，况许今朝更挈壶。
蜀路倦行因有所感:乱峰碎石金牛路，过客应骑铁马行。白日欲斜催后乘，青云何处问前程。飞蝇一一皆先去，度鸟双双亦远鸣。蹇步不唯伤旅思，此中兼见宦途情。
寄永乐殷尧藩明府:古县萧条秋景晚，昔年陶令亦如君。头巾漉酒临黄菊，手板支颐向白云。百里岂能容骥足，九霄终自别鸡群。相思不恨书来少，佳句多从阙下闻。
放鹤:从今一去不须低，见说辽东好去栖。努力莫辞仙路远，白云飞处免群鸡。
早秋月夜:身闲伴月夜深行，风触衣裳四体轻。为见近来天气好，几篇诗兴入秋成。
蝉:高树蝉声入晚云，不唯愁我亦愁君。何时各得身无事，每到闻时似不闻。
公子行:公子风流嫌锦绣，新裁白纻作春衣。金鞭留当谁家酒，拂柳穿花信马归。
题情尽桥:从来只有情难尽，何事名为情尽桥。自此改名为折柳，任他离恨一条条。
峡中行:两崖开尽水回环，一叶才通石罅间。楚客莫言山势险，世人心更险于山。
韦处士郊居:满庭诗境飘红叶，绕砌琴声滴暗泉。门外晚晴秋色老，万条寒玉一溪烟。
秋怀:古槐烟薄晚鸦愁，独向黄昏立御沟。南国望中生远思，一行新雁去汀洲。
再下第将归荆楚上白舍人:穷通应计一时间，今日甘从刖足还。长倚玉人心自醉，不辞归去哭荆山。
春行武关作:风香春暖展归程，全胜游仙入洞情。一路缘溪花覆水，不妨闲看不妨行。
恨别二首:知君饯酒深深意，图使行人涕不流。如今却恨酒中别，不得一言千里愁。人言日远还疏索，别后都非未别心。唯我忆君千里意，一年不见一重深。
送人归吴:远爱春波正满湖，羡君东去是归途。吟诗好向月中宿，一叫水天沙鹤孤。
喜梦归:旅馆岁阑频有梦，分明最似此宵希。觉来莫道还无益，未得归时且当归。
路中问程知欲达青云驿:行愁驿路问来人，西去经过愿一闻。落日回鞭相指点，前程从此是青云。
题君山（一作洞庭诗）:风波不动影沈沈，翠色全微碧色深。应是水仙梳洗处，一螺青黛镜中心。
离家后作:世上无媒似我希，一身惟有影相随。出门便作焚舟计，生不成名死不归。
寄题岘亭:岘亭留恨为伤杯，未得醒醒看便回。却想醉游如梦见，直疑元本不曾来。
病鹤:忆得当时病未遭，身为仙驭雪为毛。今来沙上飞无力，羞见樯乌立处高。
状春:含春笑日花心艳，带雨牵风柳态妖。珍重两般堪比处，醉时红脸舞时腰。
春咏:风恼花枝不耐频，等闲飞落易愁人。殷勤最是章台柳，一树千条管带春。
非酒:人人慢说酒消忧，我道翻为引恨由。一夜醒来灯火暗，不应愁事亦成愁。
苦寒:今年无异去年寒，何事朝来独忍难。应是渐为贫客久，锦衣著尽布衣单。
送客:若论秋思人人苦，最觉愁多客又深。何况病来惆怅尽，不知争作送君心。
人问应举:莫惊西上独迟回，只为衡门未有媒。惆怅赋成身不去，一名闲事逐秋回。
送客不及:水阔江天两不分，行人两处更相闻。遥遥已失风帆影，半日虚销指点云。
闻杜鹃二首:碧竿微露月玲珑，谢豹伤心独叫风。高处已应闻滴血，山榴一夜几枝红。蜀客春城闻蜀鸟，思归声引未归心。却知夜夜愁相似，尔正啼时我正吟。
西归出斜谷:行过险栈出褒斜，出尽平川似到家。万里客愁今日散，马前初见米囊花。
宿嘉陵驿（一作嘉陵馆楼）:离思茫茫正值秋，每因风景却生愁。今宵难作刀州梦，月色江声共一楼。
旅怀:旧里已悲无产业，故山犹恋有烟霞。自从为客归时少，旅馆僧房却是家。
贫居春怨:贫居尽日冷风烟，独向檐床看雨眠。寂寞春风花落尽，满庭榆荚似秋天。
忆江南旧居:闲思往事在湖亭，亭上秋灯照月明。宿客尽眠眠不得，半窗残月带潮声。
夷陵城:世家曾览楚英雄，国破城荒万事空。唯有邮亭阶下柳，春来犹似细腰宫。
访友人幽居二首:落花门外春将尽，飞絮庭前日欲高。深院客来人未起，黄鹂枝上啄樱桃。莎深苔滑地无尘，竹冷花迟剩驻春。尽日弄琴谁共听，与君兼鹤是三人。
宿大彻禅师故院:竹房谁继生前事，松月空悬过去心。秋磬数声天欲晓，影堂斜掩一灯深。
送蜀客:剑南风景腊前春，山鸟江风得雨新。莫怪送君行较远，自缘身是忆归人。
题宝应县:雪楼当日动晴寒，渭水梁山鸟外看。闻说德宗曾到此，吟诗不敢倚阑干。
和孙明府怀旧山:五柳先生本在山，偶然为客落人间。秋来见月多归思，自起开笼放白鹇。
城西访友人别墅:澧水桥西小路斜，日高犹未到君家。村园门巷多相似，处处春风枳壳花。
题大安池亭:幽岛曲池相隐映，小桥虚阁半高低。好风好月无人宿，夜夜水禽船上栖。
送春:勿言春尽春还至，少壮看花复几回。今日已从愁里去，明年更莫共愁来。
武侯庙古柏:密叶四时同一色，高枝千岁对孤峰。此中疑有精灵在，为见盘根似卧龙。
哀蜀人为南蛮俘虏五章。初出成都闻哭声:但见城池还汉将，岂知佳丽属蛮兵。锦江南度遥闻哭，尽是离家别国声。
哀蜀人为南蛮俘虏五章。过大渡河蛮使许之泣望乡国:大渡河边蛮亦愁，汉人将渡尽回头。此中剩寄思乡泪，南去应无水北流。
哀蜀人为南蛮俘虏五章。出青溪关有迟留之意:欲出乡关行步迟，此生无复却回时。千冤万恨何人见，唯有空山鸟兽知。
哀蜀人为南蛮俘虏五章。别巂州一时恸哭云日为之变色:越巂城南无汉地，伤心从此便为蛮。冤声一恸悲风起，云暗青天日下山。
哀蜀人为南蛮俘虏五章。入蛮界不许有悲泣之声:云南路出陷河西，毒草长青瘴色低。渐近蛮城谁敢哭，一时收泪羡猿啼。
宿石门山居:窗灯欲灭夜愁生，萤火飞来促织鸣。宿客几回眠又起，一溪秋水枕边声。
过旧宅看花:山桃野杏两三栽，树树繁花去复开。今日主人相引看，谁知曾是客移来。
寄襄阳章孝标:青油幕下白云边，日日空山夜夜泉。闻说小斋多野意，枳花阴里麝香眠。
洛中感事:洛城今古足繁华，最恨乔家似石家。行到窈娘身没处，水边愁见亚枝花。
阴地关见入蕃公主石上手迹:汉家公主昔和蕃，石上今馀手迹存。风雨几年侵不灭，分明纤指印苔痕。
美人春风怨:澹荡春风满眼来，落花飞蝶共裴回。偏能飘散同心蒂，无那愁眉吹不开。
过南邻花园:莫怪频过有酒家，多情长是惜年华。春风堪赏还堪恨，才见开花又落花。
劝行乐:老去风光不属身，黄金莫惜买青春。白头纵作花园主，醉折花枝是别人。
渡桑干河:南客岂曾谙塞北，年年唯见雁飞回。今朝忽渡桑干水，不似身来似梦来。
月下喜吕郎中除兵部:北阙云间见碧天，南宫月似旧时圆。喜看列宿今朝正，休叹参差十四年。
天津桥望春:津桥春水浸红霞，烟柳风丝拂岸斜。翠辇不来金殿闭，宫莺衔出上阳花。
自蔚州南入真谷有似剑门，因有归思:我家蜀地身离久，忽见胡山似剑门。马上欲垂千里泪，耳边唯欠一声猿。
再经天涯地角山:每忆云山养短才，悔缘名利入尘埃。十年马足行多少，两度天涯地角来。
题等界寺二首:吴蜀千年等界村，英雄无主岂长存。思量往事今何在，万里山中一寺门。两国道涂都万里，来从此地等平分。行人竞说东西利，事不关心耳不闻。
洛源驿戏题:柳阴春岭鸟新啼，暖色浓烟深处迷。如恨往来人不见，水声呦咽出花溪。
遣愁:抛掷泥中一听沈，不能三叹引愁深。莫言客子无愁易，须识愁多暗损心。
送友人弃官归山居:不爱人间紫与绯，却思松下著山衣。春郊雨尽多新草，一路青青蹋雨归。
山行:野花幽鸟几千般，头白山僧遍识难。世上游人无复见，一生唯向画图看。
送客二首:与君同在少年场，知己萧条壮士伤。可惜报恩无处所，却提孤剑过咸阳。行人立马强盘回，别字犹含未忍开。好去出门休落泪，不如前路早归来。
安国寺赠广宣上人:马急人忙尘路喧，几从朝出到黄昏。今来合掌听师语，一似敲冰清耳根。
初醒:心中得胜暂抛愁，醉卧京风拂簟秋。半夜觉来新酒醒，一条斜月到床头。
送客归襄阳旧居:襄阳耆旧别来稀，此去何人共掩扉。唯有白铜鞮上月，水楼闲处待君归。
夜闻方响:方响闻时夜已深，声声敲著客愁心。不知正在谁家乐，月下犹疑是远砧。
路逢有似亡友者，恻然赋此:吾友今生不可逢，风流空想旧仪容。朝来马上频回首，惆怅他人似蔡邕。
望月怀江上旧游:往岁曾随江客船，秋风明月洞庭边。为看今夜天如水，忆得当时水似天。
途中西望:行行何处散离愁，长路无因暂上楼。唯到高原即西望，马知人意亦回头。
题友人所居（即故元少尹宅）:亚尹故居经几主，只因君住有诗情。夜吟邻叟闻惆怅，七八年来无此声。
蔚州晏内遇新雪:胡卢河畔逢秋雪，疑是风飘白鹤毛。坐客停杯看未定，将军已湿褐花袍。
听话丛台:有客新从赵地回，自言曾上古丛台。云遮襄国天边去，树绕漳河地里来。弦管变成山鸟哢，绮罗留作野花开。金舆玉辇无行迹，风雨惟知长绿苔。
失鹤:秋风吹却九皋禽，一片闲云万里心。碧落有情应怅望，青天无路可追寻。来时白云翎犹短，去日丹砂顶渐深。华表柱头留语后，更无消息到如今。
赠写御容李长史:玉座尘消砚水清，龙髯不动彩毫轻。初分隆准山河秀，乍点重瞳日月明。宫女卷帘皆暗认，侍臣开殿尽遥惊。三朝供奉无人敌，始觉僧繇浪得名。
赠潼关不下山僧:与君同在苦空间，君得空门我爱闲。禁足已教修雁塔，终身不拟下鸡山。窗中遥指三千界，枕上斜看百二关。香茗一瓯从此别，转蓬流水几时还。
过旧游见双鹤怆然有怀:谢公何岁掩松楸，双鹤依然傍玉楼。朱顶巑岏荒草上，雪毛零落小池头。蓬瀛路断君何在，云水情深我尚留。他日若来华表上，更添多少令威愁。
赠友人:凤城烟霭思偏多，曾向刘郎住处过。银烛焰前贪劝酒，玉箫声里已闻歌。佳人惜别看嘶马，公子含情向翠蛾。今日重来门巷改，出墙桐树绿婆娑。
赠南岳僧:曾住衡阳岳寺边，门开江水与云连。数州城郭藏寒树，一片风帆著远天。猿啸不离行道处，客来皆到卧床前。今朝惆怅红尘里，惟忆闲陪尽日眠。
赠弘文杜校书:高倚霞梯万丈余，共看移步入宸居。晓随鹓鹭排金锁，静对铅黄校玉书。漠漠禁烟笼远树，泠泠宫漏响前除。还闻汉帝亲词赋，好为从容奏子虚。
听王氏话归州昭君庙:献之闲坐说归州，曾到昭君庙里游。自古行人多怨恨，至今乡土尽风流。泉如珠泪侵阶滴，花似红妆满岸愁。河畔犹残翠眉样，有时新月傍帘钩。
过马嵬山（一作李益诗）:金甲云旗尽日回，仓皇罗袖满尘埃。浓香犹自飘銮辂，恨魄无因离马嵬。南内宫人悲帐殿，东溟方士问蓬莱。唯余坡上弯环月，时送残蛾入帝台。
吴越怀古:吴越千年奈怨何，两宫清吹作樵歌。姑苏一败云无色，范蠡长游水自波。霞拂故城疑转旆，月依荒树想嚬蛾。行人欲问西施馆，江鸟寒飞碧草多。
长安即事寄友人:绮陌千年思断蓬，今来还宿凤城东。瑶台钟鼓长依旧，巫陕烟花自不同。千结故心为怨网，万条新景作愁笼。何时更伴刘郎去，却见夭桃满树红。
闻明上人逝寄友人:萧寺曾过最上方，碧桐浓叶覆西廊。游人缥缈红衣乱，座客从容白日长。别后旋成庄叟梦，书来忽报惠休亡。他时若更相随去，只是含酸对影堂。
赠咸阳李少府:美貌雄才已少齐，宝书仙简两看题。金刀片片裁新锦，玉步重重上旧梯。鹏到碧天排雾去，凤游琼树拣枝栖。蓬瀛宴罢试回首，一望尘中路正迷。
邻人自金仙观移竹:移居新竹已堪看，劚破莓苔得几竿。圆节不教伤粉箨，低枝犹拟拂霜坛。墙头枝动如烟绿，枕上风来送夜寒。第一莫教渔父见，且从萧飒满朱栏。
读田光传:秦灭燕丹怨正深，古来豪客尽沾襟。荆卿不了真闲事，辜负田光一片心。
友人下第因以赠之:刘毅虽然不掷卢，谁人不道解樗蒲。黄金百万终须得，只有挼莎更一呼。
赠筝妓伍卿:轻轻没后更无筝，玉腕红纱到伍卿。座客满筵都不语，一行哀雁十三声。
黄陵庙词（一作李群玉诗）:黄陵庙前莎草春，黄陵女儿蒨裙新。轻舟小楫唱歌去，水远山长愁杀人。
皇风:仁圣天子神且武，内兴文教外披攘。以德化人汉文帝，侧身修道周宣王。迒蹊巢穴尽窒塞，礼乐刑政皆弛张。何当提笔侍巡狩，前驱白旆吊河湟。
过骊山作:始皇东游出周鼎，刘项纵观皆引颈。削平天下实辛勤，却为道傍穷百姓。黔首不愚尔益愚，千里函关囚独夫。牧童火入九泉底，烧作灰时犹未枯。
河湟:元载相公曾借箸，宪宗皇帝亦留神。旋见衣冠就东市，忽遗弓剑不西巡。牧羊驱马虽戎服，白发丹心尽汉臣。唯有凉州歌舞曲，流传天下乐闲人。
过勤政楼:千秋令节名空在，承露丝囊世已无。唯有紫苔偏得意，年年因雨上金铺。
过魏文贞公宅（一作题魏文贞）:蟪蛄宁与雪霜期，贤哲难教俗士知。可怜贞观太平后，天且不留封德彝。
今皇帝陛下一诏征兵…次第归降臣获睹圣功辄献歌咏:捷书皆应睿谋期，十万曾无一镞遗。汉武惭夸朔方地，周宣休道太原师。威加塞外寒来早，恩入河源冻合迟。听取满城歌舞曲，凉州声韵喜参差。
奉和白相公圣德和平致兹休运岁终功就合咏盛…长句四韵:行看腊破好年光，万寿南山对未央。黠戛可汗修职贡，文思天子复河湟。应须日驭西巡狩，不假星弧北射狼。吉甫裁诗歌盛业，一篇江汉美宣王。
登乐游原:长空澹澹孤鸟没，万古销沉向此中。看取汉家何事业，五陵无树起秋风。
闻庆州赵纵使君与党项战中箭身死，辄书长句:将军独乘铁骢马，榆溪战中金仆姑。死绥却是古来有，骁将自惊今日无。青史文章争点笔，朱门歌舞笑捐躯。谁知我亦轻生者，不得君王丈二殳。
街西长句:碧池新涨浴娇鸦，分锁长安富贵家。游骑偶同人斗酒，名园相倚杏交花。银鞦騕褭嘶宛马，绣鞅璁珑走钿车。一曲将军何处笛，连云芳草日初斜。
春申君:烈士思酬国士恩，春申谁与快冤魂。三千宾客总珠履，欲使何人杀李园。
奉陵宫人:相如死后无词客，延寿亡来绝画工。玉颜不是黄金少，泪滴秋山入寿宫。
读韩杜集:杜诗韩集愁来读，似倩麻姑痒处抓。天外凤凰谁得髓，无人解合续弦胶。
李侍郎于阳羡里富有泉石牧亦于阳羡粗有薄产…四韵:冥鸿不下非无意，塞马归来是偶然。紫绶公卿今放旷，白头郎吏尚留连。终南山下抛泉洞，阳羡溪中买钓船。欲与明公操履杖，愿闻休去是何年。
赠李处士长句四韵:玉函怪牒锁灵篆，紫洞香风吹碧桃。老翁四目牙爪利，掷火万里精神高。霭霭祥云随步武，累累秋冢叹蓬蒿。三山朝去应非久，姹女当窗绣羽袍。
送国棋王逢:玉子纹楸一路饶，最宜檐雨竹萧萧。羸形暗去春泉长，拔势横来野火烧。守道还如周柱史，鏖兵不羡霍嫖姚。浮生七十更万日，与子期于局上销。
重送绝句:绝艺如君天下少，闲人似我世间无。别后竹窗风雪夜，一灯明暗覆吴图。
少年行:连环羁玉声光碎，绿锦蔽泥虬卷高。春风细雨走马去，珠落璀璀白罽袍。
沈下贤:斯人清唱何人和，草径苔芜不可寻。一夕小敷山下梦，水如环珮月如襟。
李和鼎:鵩鸟飞来庚子直，谪去日蚀辛卯年。由来枉死贤才事，消长相持势自然。
出宫人二首:闲吹玉殿昭华管，醉折梨园缥蒂花。十年一梦归人世，绛缕犹封系臂纱。平阳拊背穿驰道，铜雀分香下璧门。几向缀珠深殿里，妒抛羞态卧黄昏。
道一大尹存之、庭美二学士简于圣明…四韵呈上三君子:九金神鼎重丘山，五玉诸侯杂珮环。星座通霄狼鬣暗，戍楼吹笛虎牙闲。斗间紫气龙埋狱，天上洪炉帝铸颜。若念西河旧交友，鱼符应许出函关。
杏园:夜来微雨洗芳尘，公子骅骝步贴匀。莫怪杏园憔悴去，满城多少插花人。
春晚题韦家亭子:拥鼻侵襟花草香，高台春去恨茫茫。蔫红半落平池晚，曲渚飘成锦一张。
见宋拾遗题名处，感而成诗:窜逐穷荒与死期，饿唯蒿藿病无医。怜君更抱重泉恨，不见崇山谪去时。
将赴吴兴登乐游原一绝:清时有味是无能，闲爱孤云静爱僧。欲把一麾江海去，乐游原上望昭陵。
洛中监察病假满，送韦楚老拾遗归朝:洛桥风暖细翻衣，春引仙官去玉墀。独鹤初冲太虚日，九牛新落一毛时。行开教化期君是，卧病神祇祷我知。十载丈夫堪耻处，朱云犹掉直言旗。
故洛阳城有感:一片宫墙当道危，行人为尔去迟迟。筚圭苑里秋风后，平乐馆前斜日时。锢党岂能留汉鼎，清谈空解识胡儿。千烧万战坤灵死，惨惨终年鸟雀悲。
江南怀古:车书混一业无穷，井邑山川今古同。戊辰年向金陵过，惆怅闲吟忆庾公。
江南春绝句:千里莺啼绿映红，水村山郭酒旗风。南朝四百八十寺，多少楼台烟雨中。
将赴宣州留题扬州禅智寺:故里溪头松柏双，来时尽日倚松窗。杜陵隋苑已绝国，秋晚南游更渡江。
题宣州开元寺水阁阁下宛溪夹溪居人:六朝文物草连空，天淡云闲今古同。鸟去鸟来山色里，人歌人哭水声中。深秋帘幕千家雨，落日楼台一笛风。惆怅无因见范蠡，参差烟树五湖东。
宣州送裴坦判官往舒州，时牧欲赴官归京:日暖泥融雪半销，行人芳草马声骄。九华山路云遮寺，清弋江村柳拂桥。君意如鸿高的的，我心悬旆正摇摇。同来不得同归去，故国逢春一寂寥。
自宣城赴官上京:潇洒江湖十过秋，酒杯无日不淹留。谢公城畔溪惊梦，苏小门前柳拂头。千里云山何处好，几人襟韵一生休。尘冠挂却知闲事，终拟蹉跎访旧游。
登池州九峰楼寄张祜:百感中来不自由，角声孤起夕阳楼。碧山终日思无尽，芳草何年恨即休。睫在眼前长不见，道非身外更何求。谁人得似张公子，千首诗轻万户侯。
齐安郡晚秋:柳岸风来影渐疏，使君家似野人居。云容水态还堪赏，啸志歌怀亦自如。雨暗残灯棋散后，酒醒孤枕雁来初。可怜赤壁争雄渡，唯有蓑翁坐钓鱼。
九日齐安登高:江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临叹落晖。古往今来只如此，牛山何必泪沾衣。
齐安郡中偶题二首:两竿落日溪桥上，半缕轻烟柳影中。多少绿荷相倚恨，一时回首背西风。秋声无不搅离心，梦泽蒹葭楚雨深。自滴阶前大梧叶，干君何事动哀吟。
齐安郡后池绝句:菱透浮萍绿锦池，夏莺千啭弄蔷薇。尽日无人看微雨，鸳鸯相对浴红衣。
题齐安城楼:呜咽江楼角一声，微阳潋潋落寒汀。不用凭阑苦回首，故乡七十五长亭。
池州李使君没后十一日处州新命始到后见归妓感而成诗:缙云新命诏初行，才是孤魂寿器成。黄壤不知新雨露，粉书空换旧铭旌。巨卿哭处云空断，阿鹜归来月正明。多少四年遗爱事，乡闾生子李为名。
见刘秀才与池州妓别:远风南浦万重波，未似生离别恨多。楚管能吹柳花怨，吴姬争唱竹枝歌。金钗横处绿云堕，玉箸凝时红粉和。待得枚皋相见日，自应妆镜笑蹉跎。
池州清溪:弄溪终日到黄昏，照数秋来白发根。何物赖君千遍洗，笔头尘土渐无痕。
游池州林泉寺金碧洞:袖拂霜林下石棱，潺湲声断满溪冰。携茶腊月游金碧，合有文章病茂陵。
即事（黄州作）:因思上党三年战，闲咏周公七月诗。竹帛未闻书死节，丹青空见画灵旗。萧条井邑如鱼尾，早晚干戈识虎皮。莫笑一麾东下计，满江秋浪碧参差。
赠李秀才（是上公孙子）:骨清年少眼如冰，凤羽参差五色层。天上麒麟时一下，人间不独有徐陵。
寄李起居四韵:楚女梅簪白雪姿，前溪碧水冻醪时。云罍心凸知难捧，凤管簧寒不受吹。南国剑眸能盼眄，侍臣香袖爱僛垂。自怜穷律穷途客，正怯孤灯一局棋。
题池州贵池亭:势比凌歊宋武台，分明百里远帆开。蜀江雪浪西江满，强半春寒去却来。
兰溪（在蕲州西）:兰溪春尽碧泱泱，映水兰花雨发香。楚国大夫憔悴日，应寻此路去潇湘。
入茶山下题水口草市绝句:倚溪侵岭多高树，夸酒书旗有小楼。惊起鸳鸯岂无恨，一双飞去却回头。
八月十二日得替后移居霅溪馆，因题长句四韵:万家相庆喜秋成，处处楼台歌板声。千岁鹤归犹有恨，一年人住岂无情。夜凉溪馆留僧话，风定苏潭看月生。景物登临闲始见，愿为闲客此闲行。
初冬夜饮:淮阳多病偶求欢，客袖侵霜与烛盘。砌下梨花一堆雪，明年谁此凭阑干。
山石榴:似火山榴映小山，繁中能薄艳中闲。一朵佳人玉钗上，只疑烧却翠云鬟。
柳长句:日落水流西复东，春光不尽柳何穷。巫娥庙里低含雨，宋玉宅前斜带风。不嫌榆荚共争翠，深与桃花相映红。灞上汉南千万树，几人游宦别离中。
隋堤柳:夹岸垂杨三百里，只应图画最相宜。自嫌流落西归疾，不见东风二月时。
柳绝句:数树新开翠影齐，倚风情态被春迷。依依故国樊川恨，半掩村桥半掩溪。
早雁:金河秋半虏弦开，云外惊飞四散哀。仙掌月明孤影过，长门灯暗数声来。须知胡骑纷纷在，岂逐春风一一回。莫厌潇湘少人处，水多菰米岸莓苔。
伤猿:独折南园一朵梅，重寻幽坎已生苔。无端晚吹惊高树，似袅长枝欲下来。
云（一作褚载诗）:尽日看云首不回，无心都大似无才。可怜光彩一片玉，万里晴天何处来。
醉后题僧院:离心忽忽复凄凄，雨晦倾瓶取醉泥。可羡高僧共心语，一如携稚往东西。
题禅院（一作醉后题僧院）:觥船一棹百分空，十岁青春不负公。今日鬓丝禅榻畔，茶烟轻飏落花风。
送刘秀才归江陵:彩服鲜华觐渚宫，鲈鱼新熟别江东。刘郎浦夜侵船月，宋玉亭春弄袖风。落落精神终有立，飘飘才思杳无穷。谁人世上为金口，借取明时一荐雄。
见吴秀才与池妓别，因成绝句:红烛短时羌笛怨，清歌咽处蜀弦高。万里分飞两行泪，满江寒雨正萧骚。
湖南正初招李郢秀才:行乐及时时已晚，对酒当歌歌不成。千里暮山重叠翠，一溪寒水浅深清。高人以饮为忙事，浮世除诗尽强名。看著白蘋芽欲吐，雪舟相访胜闲行。
赠朱道灵:刘根丹篆三千字，郭璞青囊两卷书。朱渚矶南谢山北，白云深处有岩居。
屏风绝句:屏风周昉画纤腰，岁久丹青色半销。斜倚玉窗鸾发女，拂尘犹自妒娇娆。
哭韩绰:平明送葬上都门，绋翣交横逐去魂。归来冷笑悲身事，唤妇呼儿索酒盆。
新定途中:无端偶效张文纪，下杜乡园别五秋。重过江南更千里，万山深处一孤舟。
商山麻涧:云光岚彩四面合，柔柔垂柳十余家。雉飞鹿过芳草远，牛巷鸡埘春日斜。秀眉老父对樽酒，蒨袖女儿簪野花。征车自念尘土计，惆怅溪边书细沙。
商山富水驿（驿本名与阳谏议同姓名，因此改为富水驿）:益戆由来未觉贤，终须南去吊湘川。当时物议朱云小，后代声华白日悬。邪佞每思当面唾，清贫长欠一杯钱。驿名不合轻移改，留警朝天者惕然。
题武关:碧溪留我武关东，一笑怀王迹自穷。郑袖娇娆酣似醉，屈原憔悴去如蓬。山墙谷堑依然在，弱吐强吞尽已空。今日圣神家四海，戍旗长卷夕阳中。
除官赴阙商山道中绝句:水叠鸣珂树如帐，长杨春殿九门珂。我来惆怅不自决，欲去欲住终如何。
汉江:溶溶漾漾白鸥飞，绿净春深好染衣。南去北来人自老，夕阳长送钓船归。
重到襄阳，哭亡友韦寿朋（一作重宿襄州哭韦楚老拾遗）:故人坟树立秋风，伯道无儿迹更空。重到笙歌分散地，隔江吹笛月明中。
赤壁（一作李商隐诗）:折戟沈沙铁未销，自将磨洗认前朝。东风不与周郎便，铜雀春深锁二乔。
云梦泽:日旗龙旆想飘扬，一索功高缚楚王。直是超然五湖客，未如终始郭汾阳。
寄浙东韩八评事:一笑五云溪上舟，跳丸日月十经秋。鬓衰酒减欲谁泥，迹辱魂惭好自尤。梦寐几回迷蛱蝶，文章应解伴牢愁。无穷尘土无聊事，不得清言解不休。
泊秦淮:烟笼寒水月笼沙，夜泊秦淮近酒家。商女不知亡国恨，隔江犹唱后庭花。
秋浦途中:萧萧山路穷秋雨，淅淅溪风一岸蒲。为问寒沙新到雁，来时还下杜陵无。
题桃花夫人（即息夫人）庙:细腰宫里露桃新，脉脉无言度几春。至竟息亡缘底事，可怜金谷坠楼人。
书怀寄中朝往还:平生自许少尘埃，为吏尘中势自回。朱绂久惭官借与，白题还叹老将来。须知世路难轻进，岂是君门不大开。霄汉几多同学伴，可怜头角尽卿材。
初春雨中舟次和州横江裴使君见迎李赵二秀才…许浑先辈:芳草渡头微雨时，万株杨柳拂波垂。蒲根水暖雁初浴，梅径香寒蜂未知。辞客倚风吟暗淡，使君回马湿旌旗。江南仲蔚多情调，怅望春阴几首诗。
和州绝句:江湖醉渡十年春，牛渚山边六问津。历阳前事知何实，高位纷纷见陷人。
题乌江亭:胜败兵家事不期，包羞忍耻是男儿。江东子弟多才俊，卷土重来未可知。
题横江馆:孙家兄弟晋龙骧，驰骋功名业帝王。至竟江山谁是主，苔矶空属钓鱼郎。
寄澧州张舍人笛:发匀肉好生春岭，截玉钻星寄使君。檀的染时痕半月，落梅飘处响穿云。楼中威凤倾冠听，沙上惊鸿掠水分。遥想紫泥封诏罢，夜深应隔禁墙闻。
寄扬州韩绰判官:青山隐隐水迢迢，秋尽江南草木凋。二十四桥明月夜，玉人何处教吹箫。
送李群玉赴举:故人别来面如雪，一榻拂云秋影中。玉白花红三百首，五陵谁唱与春风。
题寿安县甘棠馆御沟:一渠东注芳华苑，苑锁池塘百岁空。水殿半倾蟾口涩，为谁流下蓼花中。
汴河怀古:锦缆龙舟隋炀帝，平台复道汉梁王。游人闲起前朝念，折柳孤吟断杀肠。
汴河阻冻:千里长河初冻时，玉珂瑶珮响参差。浮生却似冰底水，日夜东流人不知。
酬张祜处士见寄长句四韵:七子论诗谁似公，曹刘须在指挥中。荐衡昔日知文举，乞火无人作蒯通。北极楼台长挂梦，西江波浪远吞空。可怜故国三千里，虚唱歌词满六宫。
题元处士高亭（宣州）:水接西江天外声，小斋松影拂云平。何人教我吹长笛，与倚春风弄月明。
郑瓘协律:广文遗韵留樗散，鸡犬图书共一船。自说江湖不归事，阻风中酒过年年。
送陆洿郎中弃官东归:少微星动照春云，魏阙衡门路自分。倏去忽来应有意，世间尘土谩疑君。
寄珉笛与宇文舍人:调高银字声还侧，物比柯亭韵校奇。寄与玉人天上去，桓将军见不教吹。
途中一绝:镜中丝发悲来惯，衣上尘痕拂渐难。惆怅江湖钓竿手，却遮西日向长安。
春尽途中:田园不事来游宦，故国谁教尔别离。独倚关亭还把酒，一年春尽送春诗。
题村舍:三树稚桑春未到，扶床乳女午啼饥。潜销暗铄归何处，万指侯家自不知。
寄题甘露寺北轩:曾向蓬莱宫里行，北轩阑槛最留情。孤高堪弄桓伊笛，缥缈宜闻子晋笙。天接海门秋水色，烟笼隋苑暮钟声。他年会著荷衣去，不向山僧说姓名。
题青云馆:虬蟠千仞剧羊肠，天府由来百二强。四皓有芝轻汉祖，张仪无地与怀王。云连帐影萝阴合，枕绕泉声客梦凉。深处会容高尚者，水苗三顷百株桑。
正初奉酬歙州刺史邢群:翠岩千尺倚溪斜，曾得严光作钓家。越嶂远分丁字水，腊梅迟见二年花。明时刀尺君须用，幽处田园我有涯。一壑风烟阳羡里，解龟休去路非赊。
江上偶见绝句:楚江寒食橘花时，野渡临风驻彩旗。草色连云人去住，水纹如縠燕差池。
题木兰庙:弯弓征战作男儿，梦里曾经与画眉。几度思归还把酒，拂云堆上祝明妃。
入商山:早入商山百里云，蓝溪桥下水声分。流水旧声人旧耳，此回呜咽不堪闻。
偶题:甘罗昔作秦丞相，子政曾为汉辇郎。千载更逢王侍读，当时还道有文章。
题商山四皓庙一绝:吕氏强梁嗣子柔，我于天性岂恩雠。南军不袒左边袖，四老安刘是灭刘。
送隐者一绝:无媒径路草萧萧，自古云林远市朝。公道世间唯白发，贵人头上不曾饶。
有怀重送斛斯判官:苍苍烟月满川亭，我有劳歌一为听。将取离魂随白骑，三台星里拜文星。
赠别二首:娉娉褭褭十三余，豆蔻梢头二月初。春风十里扬州路，卷上珠帘总不如。多情却似总无情，唯觉尊前笑不成。蜡烛有心还惜别，替人垂泪到天明。
寄远:前山极远碧云合，清夜一声白雪微。欲寄相思千里月，溪边残照雨霏霏。
斑竹筒簟:血染斑斑成锦纹，昔年遗恨至今存。分明知是湘妃泣，何忍将身卧泪痕。
和严恽秀才落花:共惜流年留不得，且环流水醉流杯。无情红艳年年盛，不恨凋零却恨开。
倡楼戏赠:细柳桥边深半春，缬衣帘里动香尘。无端有寄闲消息，背插金钗笑向人。
过大梁闻河亭方宴赠孙子端:梁园纵玩归应少，赋雪搜才去必频。板落岂缘无罚酒，不教客右更添人。
中丞业深韬略，志在功名，再奉长句一篇兼有谘劝:樯似邓林江拍天，越香巴锦万千千。滕王阁上柘枝鼓，徐孺亭西铁轴船。八部元侯非不贵，万人师长岂无权。要君严重疏欢乐，犹有河湟可下鞭。
冬至日遇京使发寄舍弟:远信初凭双鲤去，他乡正遇一阳生。尊前岂解愁家国，辇下唯能忆弟兄。旅馆夜忧姜被冷，暮江寒觉晏裘轻。竹门风过还惆怅，疑是松窗雪打声。
洛下送张曼容赴上党召:歌阕樽残恨却偏，凭君不用设离筵。未趋雉尾随元老，且蓦羊肠过少年。七叶汉貂真密近，一枝诜桂亦徒然。羽书正急征兵地，须遣头风处处痊。
宣州留赠:红铅湿尽半罗裙，洞府人间手欲分。满面风流虽似玉，四年夫婿恰如云。当春离恨杯长满，倚柱关情日渐曛。为报眼波须稳当，五陵游宕莫知闻。
寄题宣州开元寺:松寺曾同一鹤栖，夜深台殿月高低。何人为倚东楼柱，正是千山雪涨溪。
残春独来南亭因寄张祜:暖云如粉草如茵，独步长堤不见人。一岭桃花红锦黦，半溪山水碧罗新。高枝百舌犹欺鸟，带叶梨花独送春。仲蔚欲知何处在，苦吟林下拂诗尘。
宣州开元寺南楼:小楼才受一床横，终日看山酒满倾。可惜和风夜来雨，醉中虚度打窗声。
留赠:舞靴应任闲人看，笑脸还须待我开。不用镜前空有泪，蔷薇花谢即归来。
奉和仆射相公春泽稍愆圣君轸虑嘉雪忽降…成四韵:飘来鸡树凤池边，渐压琼枝冻碧涟。银阙双高银汉里，玉山横列玉墀前。昭阳殿下风回急，承露盘中月彩圆。上相抽毫歌帝德，一篇风雅美丰年。
送薛邽二首:可怜走马骑驴汉，岂有风光肯占伊。只有三张最惆怅，下山回马尚迟迟。小捷风流已俊才，便将红粉作金台。明年未去池阳郡，更乞春时却重来。
见穆三十宅中庭海榴花谢:矜红掩素似多才，不待樱桃不逐梅。春到未曾逢宴赏，雨余争解免低徊。巧穷南国千般艳，趁得春风二月开。堪恨王孙浪游去，落英狼藉始归来。
洛阳:文争武战就神功，时似开元天宝中。已建玄戈收相土，应回翠帽过离宫。侯门草满宜寒兔，洛浦沙深下塞鸿。疑有女娥西望处，上阳烟树正秋风。
南陵道中:南陵水面漫悠悠，风紧云轻欲变秋。正是客心孤回处，谁家红袖凭江楼。
登九峰楼:晴江滟滟含浅沙，高低绕郭滞秋花。牛歌鱼笛山月上，鹭渚鹙梁溪日斜。为郡异乡徒泥酒，杜陵芳草岂无家。白头搔杀倚柱遍，归棹何时闻轧鸦。
别家:初岁娇儿未识爷，别爷不拜手吒叉。拊头一别三千里，何日迎门却到家。
雨:连云接塞添迢递，洒幕侵灯送寂寥。一夜不眠孤客耳，主人窗外有芭蕉。
送人:鸳鸯帐里暖芙蓉，低泣关山几万重。明镜半边钗一股，此生何处不相逢。
醉赠薛道封:饮酒论文四百刻，水分云隔二三年。男儿事业知公有，卖与明君直几钱。
歙州卢中丞见惠名酝:谁怜贱子启穷途，太守封来酒一壶。攻破是非浑似梦，削平身世有如无。醺醺若借嵇康懒，兀兀仍添宁武愚。犹念悲秋更分赐，夹溪红蓼映风蒲。
咏袜:钿尺裁量减四分，纤纤玉笋裹轻云。五陵年少欺他醉，笑把花前出画裙。
宫祠二首:蝉翼轻绡傅体红，玉肤如醉向春风。深宫锁闭犹疑惑，更取丹沙试辟宫。监宫引出暂开门，随例须朝不是恩。银钥却收金锁合，月明花落又黄昏。
月:三十六宫秋夜深，昭阳歌断信沈沈。唯应独伴陈皇后，照见长门望幸心。
悲吴王城:二月春风江上来，水精波动碎楼台。吴王宫殿柳含翠，苏小宅房花正开。解舞细腰何处往，能歌姹女逐谁回。千秋万古无消息，国作荒原人作灰。
闺情代作:梧桐叶落雁初归，迢递无因寄远衣。月照石泉金点冷，凤酣箫管玉声微。佳人刀杵秋风外，荡子从征梦寐希。遥望戍楼天欲晓，满城冬鼓白云飞。
寄沈褒秀才:晴河万里色如刀，处处浮云卧碧桃。仙桂茂时金镜晓，洛波飞处玉容高。雄如宝剑冲牛斗，丽似鸳鸯养羽毛。他日忆君何处望，九天香满碧萧骚。
入关:东西南北数衢通，曾取江西径过东。今日更寻南去路，未秋应有北归鸿。
及第后寄长安故人:东都放榜未花开，三十三人走马回。秦地少年多酿酒，已将春色入关来。
偶作:才子风流咏晓霞，倚楼吟住日初斜。惊杀东邻绣床女，错将黄晕压檀花。
赠终南兰若僧:北阙南山是故乡，两枝仙桂一时芳。休公都不知名姓，始觉禅门气味长。
遣怀:落魄江南载酒行，楚腰肠断掌中轻。十年一觉扬州梦，赢得青楼薄幸名。
秋感:金风万里思何尽，玉树一窗秋影寒。独掩柴门明月下，泪流香袂倚阑干。
赠渔父:芦花深泽静垂纶，月夕烟朝几十春。自说孤舟寒水畔，不曾逢著独醒人。
叹花:自恨寻芳到已迟，往年曾见未开时。如今风摆花狼藉，绿叶成阴子满枝。
山行:远上寒山石径斜，白云生处有人家。停车坐爱枫林晚，霜叶红于二月花。
书怀:满眼青山未得过，镜中无那鬓丝何。只言旋老转无事，欲到中年事更多。
紫薇花:晓迎秋露一枝新，不占园中最上春。桃李无言又何在，向风偏笑艳阳人。
醉后呈崔大夫:谢傅秋凉阅管弦，徒教贱子侍华筵。溪头正雨归不得，辜负东窗一觉眠。
和宣州沈大夫登北楼书怀:兵符严重辞金马，星剑光芒射斗牛。笔落青山飘古韵，帐开红旆照高秋。香连日彩浮绡幕，溪逐歌声绕画楼。可惜登临佳丽地，羽仪须去凤池游。
方响:数条秋水挂琅玕，玉手丁当怕夜寒。曲尽连敲三四下，恐惊珠泪落金盘。
使回枉唐州崔司马书，兼寄四韵因和:清晨候吏把书来，十载离忧得暂开。痴叔去时还读易，仲容多兴索衔杯。人心计日殷勤望，马首随云早晚回。莫为霜台愁岁暮，潜龙须待一声雷。
郡斋秋夜即事，寄斛斯处士许秀才:有客谁人肯夜过，独怜风景奈愁何。边鸿怨处迷霜久，庭树空来见月多。故国杳无千里信，采弦时伴一声歌。驰心只待城乌晓，几对虚檐望白河。
早春题真上人院（生天宝初）:清羸已近百年身，古寺风烟又一春。寰海自成戎马地，唯师曾是太平人。
对花微疾不饮，呈坐中诸公:花前虽病亦提壶，数调持觞兴有无。尽日临风羡人醉，雪香空伴白髭须。
酬王秀才桃花园见寄:桃满西园淑景催，几多红艳浅深开。此花不逐溪流出，晋客无因入洞来。
走笔送杜十三归京:烟鸿上汉声声远，逸骥寻云步步高。应笑内兄年六十，郡城闲坐养霜毛。
后池泛舟送王十:相送西郊暮景和，青苍竹外绕寒波。为君蘸甲十分饮，应见离心一倍多。
重送王十:执袂还应立马看，向来离思始知难。雁飞不见行尘灭，景下山遥极目寒。
洛阳秋夕:泠泠寒水带霜风，更在天桥夜景中。清禁漏闲烟树寂，月轮移在上阳宫。
赠猎骑:已落双雕血尚新，鸣鞭走马又翻身。凭君莫射南来雁，恐有家书寄远人。
怀吴中冯秀才:长洲苑外草萧萧，却算游程岁月遥。唯有别时今不忘，暮烟秋雨过枫桥。
寄东塔僧:初月微明漏白烟，碧松梢外挂青天。西风静起传深夜，应送愁吟入夜禅。
秋夕:红烛秋光冷画屏，轻罗小扇扑流萤。天阶夜色凉如水，坐看牵牛织女星。
瑶瑟:玉仙瑶瑟夜珊珊，月过楼西桂烛残。风景人间不如此，动摇湘水彻明寒。
送故人归山:三清洞里无端别，又拂尘衣欲卧云。看著挂冠迷处所，北山萝月在移文。
闻角:晓楼烟槛出云霄，景下林塘已寂寥。城角为秋悲更远，护霜云破海天遥。
押兵甲发谷口寄诸公:晓涧青青桂色孤，楚人随玉上天衢。水辞谷口山寒少，今日风头校暖无。
和令狐侍御赏蕙草:寻常诗思巧如春，又喜幽亭蕙草新。本是馨香比君子，绕栏今更为何人。
偶题:道在人间或可传，小还轻变已多年。今来海上升高望，不到蓬莱不是仙。
三川驿伏览座主舍人留题:旧迹依然已十秋，雪山当面照银钩。怀恩泪尽霜天晓，一片余霞映驿楼。
陕州醉赠裴四同年:凄风洛下同羁思，迟日棠阴得醉歌。自笑与君三岁别，头衔依旧鬓丝多。
破镜:佳人失手镜初分，何日团圆再会君。今朝万里秋风起，山北山南一片云。
长安雪后:秦陵汉苑参差雪，北阙南山次第春。车马满城原上去，岂知惆怅有闲人。
华清宫:零叶翻红万树霜，玉莲开蕊暖泉香。行云不下朝元阁，一曲淋铃泪数行。
冬日题智门寺北楼:满怀多少是恩酬，未见功名已白头。不为寻山试筋力，岂能寒上背云楼。
别王十后遣京使累路附书:重关晓度宿云寒，羸马缘知步步难。此信的应中路见，乱山何处拆书看。
许秀才至辱李蕲州绝句，问断酒之情因寄:有客南来话所思，故人遥枉醉中诗。暂因微疾须防酒，不是欢情减旧时。
宿长庆寺:南行步步远浮尘，更近青山昨夜邻。高铎数声秋撼玉，霁河千里晓横银。红蕖影落前池净，绿稻香来野径频。终日官闲无一事，不妨长醉是游人。
登澧州驿楼寄京兆韦尹（尹曾典此郡）:一话涔阳旧使君，郡人回首望青云。政声长与江声在，自到津楼日夜闻。
长安晴望:翠屏山对凤城开，碧落摇光霁后来。回识六龙巡幸处，飞烟闲绕望春台。
岁旦朝回口号:星河犹在整朝衣，远望天门再拜归。笑向春风初五十，敢言知命且知非。
宫人冢:尽是离宫院中女，苑墙城外冢累累。少年入内教歌舞，不识君王到老时。
寄浙西李判官:燕台上客意何如，四五年来渐渐疏。直道莫抛男子业，遭时还与故人书。青云满眼应骄我，白发浑头少恨渠。唯念贤哉崔大让，可怜无事不歌鱼。
寄杜子二首:不识长杨事北胡，且教红袖醉来扶。狂风烈焰虽千尺，豁得平生俊气无。武牢关吏应相笑，个里年年往复来。若问使君何处去，为言相忆首长回。
卢秀才将出王屋，高步名场，江南相逢赠别:王屋山人有古文，欲攀青桂弄氛氲。将携健笔干明主，莫向仙坛问白云。驰逐宁教争处让，是非偏忌众人分。交游话我凭君道，除却鲈鱼更不闻。
羊栏浦夜陪宴会:戈槛营中夜未央，雨沾云惹侍襄王。球来香袖依稀暖，酒凸觥心泛滟光。红弦高紧声声急，珠唱铺圆袅袅长。自比诸生最无取，不知何处亦升堂。
送杜顗赴润州幕:少年才俊赴知音，丞相门栏不觉深。直道事人男子业，异乡加饭弟兄心。还须整理韦弦佩，莫独矜夸玳瑁簪。若去上元怀古去，谢安坟下与沉吟。
有感:宛溪垂柳最长枝，曾被春风尽日吹。不堪攀折犹堪看，陌上少年来自迟。
贺崔大夫崔正字:内举无惭古所难，燕台遥想拂尘冠。登龙有路水不峻，一雁背飞天正寒。别夜酒馀红烛短，映山帆满碧霞残。谢公楼下潺湲响，离恨诗情添几般。
江南送左师:江南为客正悲秋，更送吾师古渡头。惆怅不同尘土别，水云踪迹去悠悠。
十九兄郡楼有宴，病不赴:十二层楼敞画檐，连去歌尽草纤纤。空堂病怯阶前月，燕子嗔垂一竹帘。
隋苑（一作李商隐诗，题云定子）:红霞一抹广陵春，定子当筵睡脸新。却笑吃亏隋炀帝，破家亡国为谁人。
汴人舟行答张祜:千万长河共使船，听君诗句倍怆然。春风野岸名花发，一道帆樯画柳烟。
寓言:暖风迟日柳初含，顾影看身又自惭。何事明朝独惆怅，杏花时节在江南。
猿:月白烟青水暗流，孤猿衔恨叫中秋。三声欲断疑肠断，饶是少年今白头。
怀归:尘埃终日满窗前，水态云容思浩然。争得便归湘浦去，却持竿上钓鱼船。
边上晚秋:黑山南面更无州，马放平沙夜不收。风送孤城临晚角，一声声入客心愁。
伤友人悼吹箫妓:玉箫声断没流年，满目春愁陇树烟。艳质已随云雨散，凤楼空锁月明天。
访许颜:门近寒溪窗近山，枕山流水日潺潺。长嫌世上浮云客，老向尘中不解颜。
春日古道傍作:万古荣华旦暮齐，楼台春尽草萋萋。君看陌上何人墓，旋化红尘送马蹄。
青冢:青冢前头陇水流，燕支山上暮云秋。蛾眉一坠穷泉路，夜夜孤魂月下愁。
大梦上人自庐峰回:行脚寻常到寺稀，一枝藜杖一禅衣。开门满院空秋色，新向庐峰过夏归。
洛中二首:柳动晴风拂路尘，年年宫阙锁浓春。一从翠辇无巡幸，老却蛾眉几许人。风吹柳带摇晴绿，蝶绕花枝恋暖香。多把芳菲泛春酒，直教愁色对愁肠。
闲题:男儿所在即为家，百镒黄金一朵花。借问春风何处好，绿杨深巷马头斜。
金谷园:繁华事散逐香尘，流水无情草自春。日暮东风怨啼鸟，落花犹似堕楼人。
重登科:星汉离宫月出轮，满街含笑绮罗春。花前每被青蛾问，何事重来只一人。
游边:黄沙连海路无尘，边草长枯不见春。日暮拂云堆下过，马前逢著射雕人。
将赴池州道中作:青阳云水去年寻，黄绢歌诗出翰林。投辖暂停留酒客，绛帷斜系满松阴。妖人笑我不相问，道者应知归路心。南去南来尽乡国，月明秋水只沈沈。
隋宫春:龙舟东下事成空，蔓草萋萋满故宫。亡国亡家为颜色，露桃犹自恨春风。
蛮中醉（一作张籍诗）:瘴塞蛮江入洞流，人家多在竹棚头。青山海上无城郭，唯见松牌出象州。
寓题:把酒直须判酩酊，逢花莫惜暂淹留。假如三万六千日，半是悲哀半是愁。
送赵十二赴举:省事却因多事力，无心翻似有心来。秋风郡阁残花在，别后何人更一杯。
偶呈郑先辈:不语亭亭俨薄妆，画裙双凤郁金香。西京才子旁看取，何似乔家那窈娘。
子规（又见《李白集》，题作宣城见杜鹃花）:蜀地曾闻子规鸟，宣城又见杜鹃花。一叫一回肠一断，三春三月忆三巴。
偶见（黄州作）:朔风高紧掠河楼，白鼻騧郎白罽裘。有个当垆明似月，马鞭斜揖笑回头。
醉倒:日晴空乐下仙云，俱在凉亭送使君。莫辞一盏即相请，还是三年更不闻。
酬许十三秀才兼依来韵:多为裁诗步竹轩，有时凝思过朝昏。篇成敢道怀金璞，吟苦唯应似岭猿。迷兴每惭花月夕，寄愁长在别离魂。凭君把卷侵寒烛，丽句时传画戟门。
兵部尚书席上作:华堂今日绮筵开，谁唤分司御史来。偶发狂言惊满坐，三重粉面一时回。
冬日五湖馆水亭怀别:芦荻花多触处飞，独凭虚槛雨微微。寒林叶落鸟巢出，古渡风高渔艇稀。云抱四山终日在，草荒三径几时归。江城向晚西流急，无限乡心闻捣衣。
泊松江（一作许浑诗，题作夜泊松江渡寄友人）:清露白云明月天，与君齐棹木兰船。南湖风雨一相失，夜泊横塘心渺然。
赠别宣州崔群相公:衰散相逢洛水边，却思同在紫薇天。尽将舟楫板桥去，早晚归来更济川。
出关:朝缨初解佐江濆，麋鹿心知自有群。汉囿猎稀慵献赋，楚山耕早任移文。卧归渔浦月连海，行望凤城花隔云。关吏不须迎马笑，去时无意学终军。
经古行宫（一作经华清宫）:台阁参差倚太阳，年年花发满山香。重门勘锁青春晚，深殿垂帘白日长。草色芊绵侵御路，泉声呜咽绕宫墙。先皇一去无回驾，红粉云环空断肠。
宣州开元寺赠惟真上人:曾与径山为小师，千年僧行众人知。夜深月色当禅处，斋后钟声到讲时。经雨绿苔侵古画，过秋红叶落新诗。劝君莫厌江城客，虽在风尘别有期。
秋晚怀茅山石涵村舍:十亩山田近石涵，村居风俗旧曾谙。帘前白艾惊春燕，篱上青桑待晚蚕。云暖采茶来岭北，月明沽酒过溪南。陵阳秋尽多归思，红树萧萧覆碧潭。
贵游:朝回珮马草萋萋，年少恩深卫霍齐。斧钺旧威龙塞北，池台新赐凤城西。门通碧树开金锁，楼对青山倚玉梯。南陌行人尽回首，笙歌一曲暮云低。
越中:石城花暖鹧鸪飞，征客春帆秋不归。犹自保郎心似石，绫梭夜夜织寒衣。
寄桐江隐者（一作许浑诗）:潮去潮来洲渚春，山花如绣草如茵。严陵台下桐江水，解钓鲈鱼能几人。
题白云楼（一作许浑诗，题作汉水伤稼）:西北楼开四望通，残霞成绮月悬弓。江村夜涨浮天水，泽国秋生动地风。高下绿苗千顷尽，新陈红粟万箱空。才微分薄忧何益，却欲回心学塞翁。
赠别:眼前迎送不曾休，相续轮蹄似水流。门外若无南北路，人间应免别离愁。苏秦六印归何日，潘岳双毛去值秋。莫怪分襟衔泪语，十年耕钓忆沧洲。
秋夜与友人宿:楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯岐路客愁长。寒城欲晓闻吹笛，犹卧东轩月满床。
将赴京留赠僧院:九衢尘土递追攀，马迹轩车日暮间。玄发尽惊为客换，白头曾见几人闲。空悲浮世云无定，多感流年水不还。谢却从前受恩地，归来依止叩禅关。
寄湘中友人:莫恋醉乡迷酒杯，流年长怕少年催。西陵水阔鱼难到，南回路遥书未回。匹马计程愁日尽，一蝉何事引秋来。相如已定题桥志，江上无由梦钓台。
江上逢友人:故国归人酒一杯，暂停兰棹共裴回。村连三峡暮云起，潮送九江寒雨来。已作相如投赋计，还凭殷浩寄书回。到时若见东篱菊，为问经霜几度开。
金谷怀古:凄凉遗迹洛川东，浮世荣枯万古同。桃李香消金谷在，绮罗魂断玉楼空。往年人事伤心外，今日风光属梦中。徒想夜泉流客恨，夜泉流恨恨无穷。
寄卢先辈:一从分首剑江滨，南国相思寄梦频。书去又逢商岭雪，信回应过洞庭春。关河日日悲长路，霄汉年年望后尘。愿指丹梯曾到处，莫教犹作独迷人。
南楼夜:玉管金樽夜不休，如悲昼短惜年流。歌声袅袅彻清夜，月色娟娟当翠楼。枕上暗惊垂钓梦，灯前偏起别家愁。思量今日英雄事，身到簪裾已白头。
行经庐山东林寺:离魂断续楚江壖，叶坠初红十月天。紫陌事多难暂息，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。
途中逢故人，话西山读书早曾游览:西岩曾到读书堂，穿竹行莎十里强。湖上梦馀波滟滟，岭头愁断路茫茫。经过事寄烟霞远，名利尘随日月长。莫道少年头不白，君看潘岳几茎霜。
将赴京题陵阳王氏水居:帘卷平芜接远天，暂宽行役到樽前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。
送别:溪边杨柳色参差，攀折年年赠别离。一片风帆望已极，三湘烟水返何时。多缘去棹将愁远，犹倚危亭欲下迟。莫殢酒杯闲过日，碧云深处是佳期。
寄远:两叶愁眉愁不开，独含惆怅上层台。碧云空断雁行处，红叶已凋人未来。塞外音书无信息，道傍车马起尘埃。功名待寄凌烟阁，力尽辽城不肯回。
新柳:无力摇风晓色新，细腰争妒看来频。绿阴未覆长堤水，金穗先迎上苑春。几处伤心怀远路，一枝和雨送行尘。东门门外多离别，愁杀朝朝暮暮人。
旅怀作:促促因吟昼短诗，朝惊秾色暮空枝。无情春色不长久，有限年光多盛衰。往事只应随梦里，劳生何处是闲时。眼前扰扰日一日，暗送白头人不知。
江楼晚望:湖山翠欲结蒙笼，汗漫谁游夕照中。初语燕雏知社日，习飞鹰隼识秋风。波摇珠树千寻拔，山凿金陵万仞空。不欲登楼更怀古，斜阳江上正飞鸿。
九日（以下补遗）:金英繁乱拂阑香，明府辞官酒满缸。还有玉楼轻薄女，笑他寒燕一双双。
寄牛相公:汉水横冲蜀浪分，危楼点的拂孤云。六年仁政讴歌去，柳绕春堤处处闻。
怀紫阁山:学他趋世少深机，紫阁青霄半掩扉。山路远怀王子晋，诗家长忆谢玄晖。百年不肯疏荣辱，双鬓终应老是非。人道青山归去好，青山曾有几人归。
题孙逸人山居:长悬青紫与芳枝，尘刹无应免别离。马上多于在家日，樽前堪忆少年时。关河客梦还乡远，雨雪山程出店迟。却羡高人终此老，轩车过尽不知谁。
中途寄友人:道傍高木尽依依，落叶惊风处处飞。未到乡关闻早雁，独于客路授寒衣。烟霞旧想长相阻，书剑投人久不归。何日一名随事了，与君同采碧溪薇。
怅诗:自是寻春去校迟，不须惆怅怨芳时。狂风落尽深红色，绿叶成阴子满枝。
即事:小院无人雨长苔，满庭修竹间疏槐。春愁兀兀成幽梦，又被流莺唤醒来。
七夕:云阶月地一相过，未抵经年别恨多。最恨明朝洗车雨，不教回脚渡天河。
蔷薇花:朵朵精神叶叶柔，雨晴香拂醉人头。石家锦幛依然在，闲倚狂风夜不收。
金陵怀古:玉树歌残王气终，景阳兵合戍楼空。松楸远近千官冢，禾黍高低六代宫。石燕拂云晴亦雨，江豚吹浪夜还风。英雄一去豪华尽，唯有青山似洛中。
姑苏怀古:宫馆余基辍棹过，黍苗无限独悲歌。荒台麋鹿争新草，空苑凫鹥占浅莎。吴岫雨来虚槛冷，楚江风急远帆多。可怜国破忠臣死，日日东流生白波。
凌歊台（台在当涂县北，宋高祖所筑）:宋祖凌高乐未回，三千歌舞宿层台。湘潭云尽暮山出，巴蜀雪消春水来。行殿有基荒荠合，寝园无主野棠开。百年便作万年计，岩畔古碑空绿苔。
骊山（一作途经骊山（一作望华清宫感事）:闻说先皇醉碧桃，日华浮动郁金袍。风随玉辇笙歌迥，云卷珠帘剑佩高。凤驾北归山寂寂，龙旟西幸水滔滔。贵妃没后巡游少，瓦落宫墙见野蒿。
咸阳城东楼（一作咸阳城西楼晚眺，一作西门）:一上高城万里愁，蒹葭杨柳似汀洲。溪云初起日沈阁，山雨欲来风满楼。鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。
京口闲居寄京洛友人（一作两都亲友）:吴门烟月昔同游，枫叶芦花并客舟。聚散有期云北去，浮沈无计水东流。一尊酒尽青山暮，千里书回碧树秋。何处相思不相见，凤城龙阙楚江头。
冬日登越王台怀归:月沉高岫宿云开，万里归心独上来。河畔雪飞扬子宅，海边花盛越王台。泷分桂岭鱼难过，瘴近衡峰雁却回。乡信渐稀人渐老，只应频看一枝梅。
对雪:云度龙山暗倚城，先飞淅沥引轻盈。素娥冉冉拜瑶阙，皓鹤纷纷朝玉京。阴岭有风梅艳散，寒林无月桂华生。剡溪一醉十年事，忽忆棹回天未明。
送萧处士归缑岭别业:醉斜乌帽发如丝，曾看仙人一局棋。宾馆有鱼为客久，乡书无雁到家迟。缑山住近吹笙庙，湘水行逢鼓瑟祠。今夜月明何处宿，九疑云尽碧参差。
与郑二秀才同舟东下洛中，亲朋送至景云寺:三十六峰横一川，绿波无路草芊芊。牛羊晚食铺平地，雕鹗晴飞摩远天。洛客尽回临水寺，楚人皆逐下江船。东西未有相逢日，更把繁华共醉眠。
长安岁暮:独望天门倚剑歌，干时无计老关河。东归万里惭张翰，西上四年羞卞和。花暗楚城春醉少，月凉秦塞夜愁多。三山岁岁有人去，唯恐海风生白波。
赠茅山高拾遗:谏猎归来绮季歌，大茅峰影满秋波。山斋留客扫红叶，野艇送僧披绿莎。长覆旧图棋势尽，遍添新品药名多。云中黄鹄日千里，自宿自飞无网罗。
李秀才近自涂口迁居新安适枉缄书见宽悲戚因以此答:远书开罢更依依，晨坐高台竟落晖。颜巷雪深人已去，庾楼花盛客初归。东堂望绝迁莺起，南国哀余候雁飞。今日劳君犹问讯，一官唯长故山薇。
赠萧兵曹先辈:广陵堤上昔离居，帆转潇湘万里余。楚客病时无鵩鸟，越乡归处有鲈鱼。潮生水郭蒹葭响，雨过山城橘柚疏。闻说携琴兼载酒，邑人争识马相如。
题舒女庙:山乐来迎去不言，庙前高柳水禽喧。绮罗无色雨侵帐，珠翠有声风绕幡。妆镜尚疑山月满，寝屏犹认野花繁。孤舟梦断行云散，何限离心寄晓猿。
姑孰官舍:草生宫舍似闲居，雪照南窗满素书。贫后始知为吏拙，病来还喜识人疏。青云岂有窥梁燕，浊水应无避钓鱼。不待秋风便归去，紫阳山下是吾庐。
送岭南卢判官罢职归华阴山居:曾事刘琨雁塞空，十年书剑任飘蓬。东堂旧屈移山志，南国新留煮海功。还挂一帆青海上，更开三径碧莲中。关西旧友如相问，已许沧浪伴钓翁。
将度故城湖阻风夜泊永阳戍:行尽青溪日已蹉，云容山影水嵯峨。楼前归客怨清梦，楼上美人凝夜歌。独树高高风势急，平湖渺渺月明多。终期一艇载樵去，来往使帆凌白波。
郑侍御厅玩鹤:碧天飞舞下晴莎，金阁瑶池绝网罗。岩响数声风满树，岸移孤影雪凌波。缑山去远云霄迥，辽海归迟岁月多。双翅一开千万里，只应栖隐恋乔柯。
南亭夜坐，贻开元禅定二道者:暮暮焚香何处宿，西岩一室映疏藤。光阴难驻迹如客，寒暑不惊心似僧。高树有风闻夜磬，远山无月见秋灯。身闲境静日为乐，若问其余非我能。
朱坡故少保杜公池亭:杜陵池榭绮城东，孤岛回汀路不穷。高岫乍疑三峡近，远波初似五湖通。楸梧叶暗潇潇雨，菱荇花香淡淡风。还有昔时巢燕在，飞来飞去画堂中。
秋日早朝（一作秋日候扇）:宵衣应待绝更筹，环佩锵锵月下楼。井转辘轳千树晓，锁开阊阖万山秋。龙旗尽列趋金殿，雉扇才分见玉旒。虚戴铁冠无一事，沧江归去老渔舟。
沧浪峡:缨带流尘发半霜，独寻残月下沧浪。一声溪鸟暗云散，万片野花流水香。昔日未知方外乐，暮年初信梦中忙。红虾青鲫紫芹脆，归去不辞来路长。
故洛城（一作登故洛阳城）:禾黍离离半野蒿，昔人城此岂知劳。水声东去市朝变，山势北来宫殿高。鸦噪暮云归古堞，雁迷寒雨下空壕。可怜缑岭登仙子，犹自吹笙醉碧桃。
闻释子栖玄欲奉道因寄:欲求真诀恋禅扃，羽帔方袍尽有情。仙骨本微灵鹤远，法心潜动毒龙惊。三山未有偷桃计，四海初传问菊名。今日劝师师莫惑，长生难学证无生。
南海府罢南康阻浅行侣稍稍登陆…主人燕饯至频暮宿东溪:暗滩水落涨虚沙，滩去秦吴万里赊。马上折残江北柳，舟中开尽岭南花。离歌不断如留客，归梦初惊似到家。山鸟一声人未起，半床春月在天涯。
秋晚云阳驿西亭莲池:心忆莲池秉烛游，叶残花败尚维舟。烟开翠扇清风晓，水泥红衣白露秋。神女暂来云易散，仙娥初去月难留。空怀远道难持赠，醉倚阑干尽日愁。
祗命许昌自郊居，移就公馆秋日寄茅山高拾遗:一笛迎风万叶飞，强携刀笔换荷衣。潮寒水国秋砧早，月暗山城夜漏稀。岩响远闻樵客过，浦深遥送钓童归。中年未识从军乐，虚近三茅望少微。
伤虞将军（一作伤河东虞押衙）:白首从军未有名，近将孤剑到江城。巴童戍久能番语，胡马调多解汉行。对雪夜穷黄石略，望云秋计黑山程。可怜身死家犹远，汴水东流无哭声。
晚自朝台津至韦隐居郊园:秋来凫雁下方塘，系马朝台步夕阳。村径绕山松叶暗，野门临水稻花香。云连海气琴书润，风带潮声枕簟凉。西下磻溪犹万里，可能垂白待文王。
寓居开元精舍，酬薛秀才见贻:知己萧条信陆沉，茂陵扶疾卧西林。芰荷风起客堂静，松桂月高僧院深。清露下时伤旅鬓，白云归处寄乡心。怜君诗句犹相忆，题在空斋夜夜吟。
别刘秀才（一作留别裴秀才）:三献无功玉有瑕，更携书剑客天涯。孤帆夜别潇湘雨，广陌春期鄠杜花。灯照水萤千点灭，棹惊滩雁一行斜。关河万里秋风急，望见乡山不到家。
早发天台中岩寺度关岭次天姥岑:来往天台天姥间，欲求真诀驻衰颜。星河半落岩前寺，云雾初开岭上关。丹壑树多风浩浩，碧溪苔浅水潺潺。可知刘阮逢人处，行尽深山又是山。
游钱塘青山李隐居西斋（一作李郢诗）:小隐西亭为客开，翠萝深处遍苍苔。林间扫石安棋局，岩下分泉递酒杯。兰叶露光秋月上，芦花风起夜潮来。云山绕屋犹嫌浅，欲棹渔舟近钓台。
春日郊园戏赠杨嘏评事:十里蒹葭入薜萝，春风谁许暂鸣珂。相如渴后狂还减，曼倩归来语更多。门枕碧溪冰皓耀，槛齐青嶂雪嵯峨。野桥沽酒茅檐醉，谁羡红楼一曲歌。
晚自东郭回留一二游侣:乡心迢递宦情微，吏散寻幽竟落晖。林下草腥巢鹭宿，洞前云湿雨龙归。钟随野艇回孤棹，鼓绝山城掩半扉。今夜西斋好风月，一瓢春酒莫相违。
与郑秀才叔侄会送杨秀才昆仲东归:书剑功迟白发新，异乡仍送故乡人。阮公留客竹林晚，田氏到家荆树春。雪尽塞鸿南翥少，风来胡马北嘶频。洞庭烟月如终老，谁是长杨谏猎臣。
送郭秀才游天台:云埋阴壑雪凝峰，半壁天台已万重。人度碧溪疑辍棹，僧归苍岭似闻钟。暖眠鸂鶒晴滩草，高挂猕猴暮涧松。曾约共游今独去，赤城西面水溶溶。
送张尊师归洞庭:能琴道士洞庭西，风满归帆路不迷。对岸水花霜后浅，傍檐山果雨来低。杉松近晚移茶灶，岩谷初寒盖药畦。他日相思两行字，无人知处武陵溪。
移摄太平寄前李明府:病移岩邑称闲身，何处风光贳酒频。溪柳绕门彭泽令，野花连洞武陵人。娇歌自驻壶中景，艳舞长留海上春。早晚高台更同醉，绿萝如帐草如茵。
再游姑苏玉芝观:高梧一叶下秋初，迢递重廊旧寄居。月过碧窗今夜酒，雨昏红壁去年书。玉池露冷芙蓉浅，琼树风高薜荔疏。明日挂帆更东去，仙翁应笑为鲈鱼。
夜归驿楼:水晚云秋山不穷，自疑身在画屏中。孤舟移棹一江月，高阁卷帘千树风。窗下覆棋残局在，橘边沽酒半坛空。早炊香稻待鲈鲙，南渚未明寻钓翁。
题灵山寺行坚师院:西岩一径不通樵，八十持杯未觉遥。龙在石潭闻夜雨，雁移沙渚见秋潮。经函露湿文多暗，香印风吹字半销。应笑东归又南去，越山无路水迢迢。
湖州韦长史山居（即皎然旧宅）:一官唯买昼公堂，但得身闲日自长。琴曲少声重勘谱，药丸多忌更寻方。溪浮箬叶添醅绿，泉绕松根助茗香。明日鳜鱼何处钓，门前春水似沧浪。
赠李伊阙:桐履如飞不可寻，一壶双笈峄阳琴。舟横野渡寒风急，门掩荒山夜雪深。贫笑白驹无去意，病惭黄鹄有归心。云间二室劳君画，水墨苍苍半壁阴。
重游练湖怀旧:西风渺渺月连天，同醉兰舟未十年。鵩鸟赋成人已没，嘉鱼诗在世空传。荣枯尽寄浮云外，哀乐犹惊逝水前。日暮长堤更回首，一声邻笛旧山川。
乘月棹舟送大历寺灵聪上人不及:万峰秋尽百泉清，旧锁禅扉在赤城。枫浦客来烟未散，竹窗僧去月犹明。杯浮野渡鱼龙远，锡响空山虎豹惊。一字不留何足讶，白云无路水无情。
郑秀才东归凭达家书:欲寄家书少客过，闭门心远洞庭波。两岩花落夜风急，一径草荒春雨多。愁泛楚江吟浩渺，忆归吴岫梦嵯峨。贫居不问应知处，溪上闲船系绿萝。
伤故湖州李郎中:政成身没共兴衰，乡路兵戈旅榇回。城上暮云凝鼓角，海边春草闭池台。经年未葬家人散，昨夜因斋故吏来。南北相逢皆掩泣，白蘋洲暖百花开。
和友人送僧归桂州灵岩寺:楚客送僧归桂阳，海门帆势极潇湘。碧云千里暮愁合，白雪一声春思长。柳絮拥堤添衲软，松花浮水注瓶香。南京长老几年别，闻道半岩多影堂。
淮阴阻风寄呈楚州韦中丞:垂钓京江欲白头，江鱼堪钓却西游。刘伶台下稻花晚，韩信庙前枫叶秋。淮月未明先倚槛，海云初起更维舟。河桥有酒无人醉，独上高城望庾楼。
途经敷水:修蛾颦翠倚柔桑，遥谢春风白面郎。五夜有情随暮雨，百年无节待秋霜。重寻绣带朱藤合，更认罗裙碧草长。何处野花何处水，下峰流出一渠香。
和人贺杨仆射致政:莲府公卿拜后尘，手持优诏挂朱轮。从军幕下三千客，闻礼庭中七十人。锦帐丽词推北巷，画堂清乐掩南邻。岂同王谢山阴会，空叙流杯醉暮春。
题四皓庙:桂香松暖庙门开，独泻椒浆奠一杯。秦法欲兴鸿已去，汉储将废凤还来。紫芝翳翳多青草，白石苍苍半绿苔。山下驿尘南窜路，不知冠盖几人回。
鹤林寺中秋夜玩月（一作八月十五夜宿鹤林寺玩月）:待月东林月正圆，广庭无树草无烟。中秋云尽出沧海，半夜露寒当碧天。轮彩渐移金殿外，镜光犹挂玉楼前。莫辞达曙殷勤望，一堕西岩又隔年。
题卫将军庙:武牢关下护龙旗，挟槊弯弧马上飞。汉业未兴王霸在，秦军才散鲁连归。坟穿大泽埋金剑，庙枕长溪挂铁衣。欲奠忠魂何处问，苇花枫叶雨霏霏。
访别韦隐居不值:犬吠双岩碧树间，主人朝出半开关。汤师阁上留诗别，杜叟桥边载酒还。栎坞炭烟晴过岭，蓼村渔火夜移湾。故乡芜没兵戈后，凭向溪南买一山。
送前东阳于明府由鄂渚归故林:结束征东换黑貂，灞西风雨正潇潇。茂陵久病书千卷，彭泽初归酒一瓢。帆背夕阳湓水阔，棹经沧海甑山遥。殷勤为谢南溪客，白首萤窗未见招。
听歌鹧鸪辞:南国多情多艳词，鹧鸪清怨绕梁飞。甘棠城上客先醉，苦竹岭头人未归。响转碧霄云驻影，曲终清漏月沈晖。山行水宿不知远，犹梦玉钗金缕衣。
寄题华严韦秀才院:三面楼台百丈峰，西岩高枕树重重。晴攀翠竹题诗滑，秋摘黄花酿酒浓。山殿日斜喧鸟雀，石潭波动戏鱼龙。今来故国遥相忆，月照千山半夜钟。
戏代李协律松江有赠:蜀客操琴吴女歌，明珠十斛是天河。霜凝薜荔怯秋树，露滴芙蓉愁晚波。兰浦远乡应解珮，柳堤残月未鸣珂。西楼沉醉不知散，潮落洞庭洲渚多。
送黄隐居归南海:瘴雾南边久寄家，海中来往信流槎。林藏狒狒多残笋，树过猩猩少落花。深洞有云龙蜕骨，半岩无草象生牙。知君爱宿层峰顶，坐到三更见日华。
朝台送客有怀:赵佗西拜已登坛，马援南征土宇宽。越国旧无唐印绶，蛮乡今有汉衣冠。江云带日秋偏热，海雨随风夏亦寒。岭北归人莫回首，蓼花枫叶万重滩。
自楞伽寺晨起泛舟，道中有怀:碧树苍苍茂苑东，佳期迢递路何穷。一声山鸟曙云外，万点水萤秋草中。门掩竹斋微有月，棹移兰渚淡无风。欲知此路堪惆怅，菱叶蓼花连故宫。
十二月拜起居表回:一章西奏拜仙曹，回马天津北望劳。寒水欲春冰彩薄，晓山初霁雪峰高。楼形向日攒飞凤，宫势凌波压抃鳌。空锁烟霞绝巡幸，周人谁识郁金袍。
观章中丞夜按歌舞:夜按双娃禁曲新，东西箫鼓接云津。舞衫未换红铅湿，歌扇初移翠黛颦。彩槛烛烟光吐日，画屏香雾暖如春。西楼月在襄王醉，十二山高不见人。
重游飞泉观题故梁道士宿龙池:西岩泉落水容宽，灵物蜿蜒黑处蟠。松叶正秋琴韵响，菱花初晓镜光寒。云开星月浮山殿，雨过风雷绕石坛。仙客不归龙亦去，稻畦长满此池干。
下第贻友人:身在关西家洞庭，夜寒歌苦烛荧荧。人心高下月中桂，客思往来波上萍。马氏识君眉最白，阮公留我眼长青。花前失意共寥落，莫遣东风吹酒醒。
晚登龙门驿楼:鱼龙多处凿门开，万古人知夏禹材。青嶂远分从地断，洪流高泻自天来。风云有路皆烧尾，波浪无程尽曝腮。心感膺门身过此，晚山秋树独徘徊。
题故李秀才居（一作伤李秀才）:曾醉笙歌日正迟，醉中相送易前期。橘花满地人亡后，菰叶连天雁过时。琴倚旧窗尘漠漠，剑埋新冢草离离。河桥酒熟平生事，更向东流奠一厄。
韶州韶阳楼夜宴（一作题韶州驿楼）:待月西楼卷翠罗，玉杯瑶瑟近星河。帘前碧树穷秋密，窗外青山薄暮多。鸲鹆未知狂客醉，鹧鸪先让美人歌。使君莫惜通宵饮，刀笔初从马伏波。
闻韶州李相公移拜郴州因寄:诏移丞相木兰舟，桂水潺湲岭北流。青汉梦归双阙曙，白云吟过五湖秋。恩回玉扆人先喜，道在金縢世不忧。闻说公卿尽南望，甘棠花暖凤池头。
游江令旧宅:身没南朝宅已荒，邑人犹赏旧风光。芹根生叶石池浅，桐树落花金井香。带暖山蜂巢画阁，欲阴溪燕集书堂。闲愁此地更西望，潮浸台城春草长。
灞上逢元九处士东归:瘦马频嘶灞水寒，灞南高处望长安。何人更结王生袜，此客虚弹贡氏冠。江上蟹螯沙渺渺，坞中蜗壳雪漫漫。旧交已变新知少，却伴渔郎把钓竿。
别张秀才:不知何计写离忧，万里山川半旧游。风卷暮沙和雪起，日融春水带冰流。凌晨客泪分东郭，竟夕乡心共北楼。青桂一枝年少事，莫因鲈鲙涉穷秋。
别表兄军倅:卢橘花香拂钓矶，佳人犹舞越罗衣。三洲水浅鱼来少，五岭山高雁到稀。客路晚依红树宿，乡关朝望白云归。交亲不念征南吏，昨夜风帆去似飞。
题苏州虎丘寺僧院:暂引寒泉濯远尘，此生多是异乡人。荆溪夜雨花开疾，吴苑秋风月满频。万里高低门外路，百年荣辱梦中身。世间谁似西林客，一卧烟霞四十春。
酬郭少府先奉使巡涝见寄兼呈裴明府:载书携榼别池龙，十幅轻帆处处通。谢脁宅荒山翠里，王敦城古月明中。江村夜涨浮天水，泽国秋生动地风。饱食鲙鱼榜归楫，待君琴酒醉陶公。
出永通门经李氏庄:飞轩危槛百花堂，朝宴歌钟暮已荒。中散狱成琴自怨，步兵厨废酒犹香。风池宿鸟喧朱阁，雨砌秋萤拂画梁。力保山河家又庆，只应中令敌汾阳。
汉水伤稼:西北楼开四望通，残霞成绮月悬弓。江村夜涨浮天水，泽国秋生动地风。高下绿苗千顷尽，新陈红粟万廒空。才微分薄忧何益，却欲回心学钓翁。
送王总下第归丹阳:秦楼心断楚江湄，系马春风酒一卮。汴水月明东下疾，练塘花发北来迟。青芜定没安贫处，黄叶应催献赋诗。凭寄家书为回报，旧乡还有故人知。
南阳道中:月斜孤馆傍村行，野店高低带古城。篱上晓花斋后落，井边秋叶社前生。饥乌索哺随雏叫，乳牸慵归望犊鸣。荒草连天风动地，不知谁学武侯耕。
破北虏太和公主归宫阙:毳幕承秋极断蓬，飘飖一剑黑山空。匈奴北走荒秦垒，贵主西还盛汉宫。定是庙谟倾种落，必知边寇畏骁雄。恩沾残类从归去，莫使华人杂犬戎。
李定言自殿院衔命归阙，拜员外郎迁右史因寄:白笔南征变二毛，越山愁瘴海惊涛。才归龙尾含鸡舌，更立螭头运兔毫。阊阖欲开宫漏尽，冕旒初坐御香高。吴中旧侣君先贵，曾忆王祥与佩刀。
早秋韶阳夜雨:宋玉含凄梦亦惊，芙蓉山响一猿声。阴云迎雨枕先润，夜电引雷窗暂明。暗惜水花飘广槛，远愁风叶下高城。西归万里未千里，应到故园春草生。
将为南行陪尚书崔公宴海榴堂:朝宴华堂暮未休，几人偏得谢公留。风传鼓角霜侵戟，云卷笙歌月上楼。宾馆尽开徐稚榻，客帆空恋李膺舟。谩夸书剑无知己，水远山长步步愁。
赠王山人:贳酒携琴访我频，始知城市有闲人。君臣药在宁忧病，子母钱成岂患贫。年长每劳推甲子，夜寒初共守庚申。近来闻说烧丹处，玉洞桃花万树春。
宣城崔大夫召联句，偶疾不获赴因献:心慕知音命自拘，画堂闻欲试吹竽。茂陵罢酒惭中圣，漳浦题诗怯大巫。鬐鬣几年伤在藻，羽毛终日羡栖梧。还愁旅棹空归去，枫叶荷花钓五湖。
赠郑处士:道傍年少莫矜夸，心在重霄鬓未华。杨子可曾过北里，鲁人何必敬东家。寒云晓散千峰雪，暖雨晴开一径花。且卖湖田酿春酒，与君书剑是生涯。
正元（一作元日，一作元正）:高揭鸡竿辟帝阍，祥风微暖瑞云屯。千官共削奸臣迹，万国初衔圣主恩。宫殿雪华齐紫阁，关河春色到青门。华夷一轨人方泰，莫学论兵误至尊。
登尉佗楼:刘项持兵鹿未穷，自乘黄屋岛夷中。南来作尉任嚣力，北向称臣陆贾功。箫鼓尚陈今世庙，旌旗犹镇昔时宫。越人未必知虞舜，一奏薰弦万古风。
韶州驿楼宴罢:檐外千帆背夕阳，归心杳杳鬓苍苍。岭猿群宿夜山静，沙鸟独飞秋水凉。露堕桂花棋局湿，风吹荷叶酒瓶香。主人不醉下楼去，月在南轩更漏长。
和淮南王相公与宾僚同游瓜洲别业，题旧书斋:碧油红旆想青衿，积雪窗前尽日吟。巢鹤去时云树老，卧龙归处石潭深。道傍苦李犹垂实，城外甘棠已布阴。宾御莫辞岩下醉，武丁高枕待为霖。
哭杨攀处士:先生忧道乐清贫，白发终为不仕身。嵇阮没来无酒客，应刘亡后少诗人。山前月照荒坟晓，溪上花开旧宅春。昨夜回舟更惆怅，至今钟磬满南邻。
宿松江驿却寄苏州一二同志（一作宿望亭驿寄苏州同游）:候馆人稀夜自长，姑苏台远树苍苍。江湖潮落高楼迥，河汉秋归广簟凉。月转碧梧移鹊影，露低红叶湿萤光。西园诗侣应多思，莫醉笙歌掩画堂。
卢山人自巴蜀由湘潭归茅山因赠:太乙灵方炼紫荷，紫荷飞尽发皤皤。猿啼巫峡晓云薄，雁宿洞庭秋月多。导引岂如桃叶舞，步虚宁比竹枝歌。华阳旧隐莫归去，水没芝田生绿莎。
颍州从事西湖亭宴饯:西湖清宴不知回，一曲离歌酒一杯。城带夕阳闻鼓角，寺临秋水见楼台。兰堂客散蝉犹噪，桂楫人稀鸟自来。独想征车过巩洛，此中霜菊绕潭开。
瓜洲留别李诩:泣玉三年一见君，白衣憔悴更离群。柳堤惜别春潮落，花榭留欢夜漏分。孤馆宿时风带雨，远帆归处水连云。悲歌曲尽莫重奏，心绕关河不忍闻。
余谢病东归，王秀才见寄，今潘秀才南棹奉酬:酷似牢之玉不如，落星山下白云居。春耕旋构金门客，夜学兼修玉府书。风扫碧云迎鸷鸟，水还沧海养嘉鱼。莫将年少轻时节，王氏家风在石渠。
献韶阳相国崔公:一匮为功极九层，康庄犹自剑棱棱。舟回北渚经年泊，门接东山尽日登。万国已闻传玉玺，百官犹望启金縢。贤臣会致唐虞世，独倚江楼笑范增。
郡斋夜坐寄旧乡二侄:千官奉职衮龙垂，旅卧淮阳鬓日衰。三月已乖棠树政，二年空负竹林期。楼侵白浪风来远，城抱丹岩日到迟。长欲挂帆君莫笑，越禽花晚梦南枝。
病间寄郡中文士:卢橘含花处处香，老人依旧卧清漳。心同客舍惊秋早，迹似僧斋厌夜长。风卷翠帘琴自响，露凝朱阁簟先凉。明朝欲醉文中彦，犹觉吟声带越乡。
贺少师相公致政:六十悬车自古稀，我公年少独忘机。门临二室留侯隐，棹倚三川越相归。不拟优游同陆贾，已回清白遗胡威。龙城凤沼棠阴在，只恐归鸿更北飞。
题崔处士山居:坐穷今古掩书堂，二顷湖田一半荒。荆树有花兄弟乐，橘林无实子孙忙。龙归晓洞云犹湿，麝过春山草自香。向夜欲归心万里，故园松月更苍苍。
疾后与郡中群公宴李秀才:强留佳客宴王孙，岩上余花落酒樽。书院欲开虫网户，讼庭犹掩雀罗门。耳虚尽日疑琴癖，眼暗经秋觉镜昏。莫引刘安倚西槛，夜来红叶下江村。
晨起白云楼寄龙兴江准上人兼呈窦秀才:兹楼今是望乡台，乡信全稀晓雁哀。山翠万重当槛出，水华千里抱城来。东岩月在僧初定，南浦花残客未回。欲吊灵均能赋否，秋风还有木兰开。
宴饯李员外:病守江城眼暂开，昔年吴越共衔杯。膺舟出镇虚陈榻，郑履还京下隗台。云叶渐低朱阁掩，浪花初起画樯回。心期解印同君醉，九曲池西望月来。
酬钱汝州:白雪多随汉水流，谩劳旌旆晚悠悠。笙歌暗写终年恨，台榭潜消尽日忧。鸟散落花人自醉，马嘶芳草客先愁。怪来雅韵清无敌，三十六峰当庾楼。
将归姑苏南楼饯送李明府:无处登临不系情，一凭春酒醉高城。暂移罗绮见山色，才驻管弦闻水声。花落西亭添别恨，柳阴南浦促归程。前期迢递今宵短，更倚朱阑待月明。
和浙西从事刘三复送僧南归:楚客送僧归故乡，海门帆势极潇湘。碧云千里暮愁合，白雪一声春思长。满院草花平讲席，绕龛藤叶盖禅床。怜师不得随师去，已戴儒冠事素王。
送上元王明府赴任（一作送友人浙西任宰）:莫言名重懒驱鸡，六代江山碧海西。日照蒹葭明楚塞，烟分杨柳见隋堤。荒城树暗沉书浦，旧宅花连罨画溪。官满定知归未得，九重霄汉有丹梯。
送沈卓少府任江都（一作赵嘏诗）:炀帝都城春水边，笙歌夜上木兰船。三千宫女自涂地，十万人家如洞天。艳艳花枝官舍晚，重重云影寺墙连。少年作尉须兢慎，莫向楼前坠马鞭。
酬邢杜二员外:雪带东风洗画屏，客星悬处聚文星。未归嵩岭暮云碧，久别杜陵春草青。熊轼并驱因雀噪，隼旟齐驻是鸿冥。岂知京洛旧亲友，梦绕潺湲江上亭。
经故丁补阙郊居:死酬知己道终全，波暖孤冰且自坚。鵩上承尘才一日，鹤归华表已千年。风吹药蔓迷樵径，雨暗芦花失钓船。四尺孤坟何处是，阖闾城外草连天。
留别赵端公:海门征棹赴龙泷，暂寄华筵倒玉缸。箫鼓散时逢夜雨，绮罗分处下秋江。孤帆已过滕王阁，高榻留眠谢守窗。却愿烟波阻风雪，待君同拜碧油幢。
与张道士同访李隐君不遇:千岩万壑独携琴，知在陵阳不可寻。去辙已平秋草遍，空斋长掩暮云深。霜寒橡栗留山鼠，月冷菰蒲散水禽。唯有西邻张仲蔚，坐来同怆别离心。
闻州中有宴寄崔大夫兼简邢群评事:箫管筵间列翠蛾，玉杯金液耀金波。池边雨过飘帷幕，海上风来动绮罗。颜子巷深青草遍，庾君楼迥碧山多。甘心不及同年友，卧听行云一曲歌。
寄殷尧藩先辈:十载功名翰墨林，为从知己信浮沈。青山有雪谙松性，碧落无云称鹤心。带月独归萧寺远，玩花频醉庾楼深。思君一见如琼树，空把新诗尽日吟。
陵阳春日（一作移摄太守寄汝洛旧游）:百年身世似飘蓬，泽国移家叠嶂中。万里绿波鱼恋钓，九重青汉鹤愁笼。西池水冷春岩雪，南浦花香晓树风。纵倒芳尊心不醉，故人多在洛城东。
酬杜补阙初春雨中舟次横江喜裴郎中相迎见寄:江馆维舟为庾公，暖波微渌雨濛濛。红桥迤逦春岩下，朱旆联翩晓树中。柳滴圆波生细浪，梅含香艳吐轻风。郢歌莫问青山吏，鱼在深池鸟在笼。
送张厚浙东谒丁常侍（一作送张厚浙东修谒）:凉露清蝉柳陌空，故人遥指浙江东。青山有雪松当涧，碧落无云鹤出笼。齐唱离歌愁晚月，独看征棹怨秋风。定知洛下声名士，共说膺门得孔融。
酬副使郑端公见寄:一日高名遍九州，玄珠仍向道中求。郢中白雪惭新唱，涂上青山忆旧游。笙磬有文终易别，珠玑无价竟难酬。柳营迢递江风阔，夜夜孤吟月下楼。
春早郡楼书事寄呈府中群公:两鬓垂丝发半霜，石城孤梦绕襄阳。鸳鸿幕里莲披槛，虎豹营中柳拂墙。画舸欲行春水急，翠帘初卷暮山长。岘亭风起花千片，流入南湖尽日香。
元处士自洛归宛陵山居见示詹事相公饯行之什因赠:紫霄峰下绝韦编，旧隐相如结袜前。月落尚留东閤醉，风高还忆北窗眠。江城夜别潇潇雨，山槛晴归漠漠烟。一顷豆花三顷竹，想应抛却钓鱼船。
送陆拾遗东归:独振儒风遇盛时，紫泥初降世人知。文章报主非无意，书剑还家素有期。秋寺卧云移棹晚，暮江乘月落帆迟。东归自是缘清兴，莫比商山咏紫芝。
湖南徐明府余之南邻，久不还家，因题林馆:湘南官罢不归来，高阁经年掩绿苔。鱼溢池塘秋雨过，鸟还洲岛暮潮回。阶前石稳棋终局，窗外山寒酒满杯。借问先生独何处，一篱疏菊又花开。
酬和杜侍御:花时曾省杜陵游，闻下书帷不举头。因过石城先访戴，欲朝金阙暂依刘。征帆夜转鸬鹚穴，骋骑春辞鹳雀楼。正把新诗望南浦，棹歌应是木兰舟。
酬河中杜侍御重寄:五色如丝下碧空，片帆还绕楚王宫。文章已变南山雾，羽翼应抟北海风。春雪预呈霜简白，晓霞先染绣衣红。十千沽酒留君醉，莫道归心似转蓬。
送段觉之西蜀结婚（一作送段觉之西川过婚礼后归觐）:词赋名高身不闲，采衣如锦度函关。镜中鸾影胡威去，剑外花归卫玠还。秋浪远侵黄鹤岭，暮云遥断碧鸡山。时人若问西游客，心在重霄鬓欲斑。
长庆寺遇常州阮秀才:高阁晴轩对一峰，毗陵书客此相逢。晚收红叶题诗遍，秋待黄花酿酒浓。山馆日斜喧鸟雀，石潭波动戏鱼龙。上方有路应知处，疏磬寒蝉树几重。
赠闲师（一作送令闲上人）:近日高僧更有谁，宛陵山下遇闲师。东林共许三乘学，南国争传五字诗。初到庾楼红叶坠，夜投萧寺碧云随。秋江莫惜题佳句，正是磷磷见底时。
东游留别李丛秀才:烦君沽酒强登楼，罢唱离歌说远游。文字岂劳诸子重，风尘多幸故人忧。数程山路长侵夜，千里家书动隔秋。起凭栏干各垂泪，又驱羸马向东州。
竹林寺别友人（一作与德玄别，一作李玄）:骚人吟罢起乡愁，暗觉年华似水流。花满谢城伤共别，蝉鸣萧寺喜同游。前山月落杉松晚，深夜风清枕簟秋。明日分襟又何处，江南江北路悠悠。
送处士武君归章洪山居（一作送武全通处士归隐洪山）:形影无群消息沉，登闻三击血沾襟。皇纲一日开冤气，青史千年重壮心。却望乌台春树老，独归蜗舍暮云深。他时纵有征书至，雪满空山不可寻。
题义女亭:身没兰闺道日明，郭南寻得旧池亭。诗人愁立暮山碧，贾客怨离秋草青。四望月沉疑掩镜，两檐花动认收屏。至今乡里风犹在，借问谁传义女铭。
吴门送振武李从事:晚促离筵醉玉缸，伊州一曲泪双双。欲携刀笔从新幕，更宿烟霞别旧窗。胡马近秋侵紫塞，吴帆乘月下清江。嫖姚若许传书檄，坐筑三城看受降。
郊居春日有怀府中诸公并柬王兵曹:欲学渔翁钓艇新，濯缨犹惜九衢尘。花前更谢依刘客，雪后空怀访戴人。僧舍覆棋消白日，市楼赊酒过青春。一山桃杏同时发，谁似东风不厌贫。
同韦少尹伤故卫尉李少卿:客醉更长乐未穷，似知身世一宵空。香街宝马嘶残月，暖阁佳人哭晓风。未卷绣筵朱阁上，已开尘席画屏中。何须更赋山阳笛，寒月沉西水向东。
舟行早发庐陵郡郭寄滕郎中:楚客停桡太守知，露凝丹叶自秋悲。蟹螯只恐相如渴，鲈鲙应防曼倩饥。风卷曙云飘角远，雨昏寒浪挂帆迟。离心更羡高斋夕，巫峡花深醉玉卮。
闻边将刘皋无辜受戮:外监多假帝王尊，威胁偏裨势不存。才许誓心安玉垒，已伤传首动金门。三千客里宁无义，五百人中必有恩。却赖汉庭多烈士，至今犹自伏蒲轮。
送薛秀才南游:姑苏城外柳初凋，同上江楼更寂寥。绕壁旧诗尘漠漠，对窗寒竹雨潇潇。怜君别路随秋雁，尽我离觞任晚潮。从此草玄应有处，白云青嶂一相招。
夜归孤山寺却寄卢郎中:青山有志路犹赊，心在琴书自忆家。醉别庾楼山色晓，夜归萧寺月光斜。落帆露湿回塘柳，别院风惊满地花。他日此身须报德，莫言空爱旧烟霞。
赠桐庐房明府先辈:帝城春榜谪灵仙，四海声华二十年。阙下书功无后辈，卷中文字掩前贤。官闲每喜江山静，道在宁忧雨露偏。自笑小儒非一鹗，亦趋门屏冀相怜。
甘露寺感事贻同志:云蔽长安路更赊，独随渔艇老天涯。青山尽日寻黄绢，沧海经年梦绛纱。雪愤有期心自壮，报恩无处发先华。东堂旧侣勤书剑，同出膺门是一家。
泛溪夜回寄道玄上人:南郭烟光异世间，碧桃红杏水潺潺。猿来近岭猕猴散，鱼下深潭翡翠闲。犹阻晚风停桂楫，欲乘春月访松关。几回策杖终难去，洞口云归不见山。
客至:得路逢津更俊才，可怜鞍马照春来。残花几日小斋闭，大笑一声幽抱开。袖拂碧溪寒缭绕，冠欹红树晚徘徊。相逢少别更堪恨，何必秋风江上台。
经李给事旧居:归作儒翁出致君，故山谁复有遗文。汉庭使气摧张禹，楚国怀忧送范云。枫叶暗时迷旧宅，芳花落处认荒坟。朱弦一奏沉湘怨，风起寒波日欲曛。
新兴道中:芙蓉村步失官金，折狱无功不可寻。初挂海帆逢岁暮，却开山馆值春深。波浑未辨鱼龙迹，雾暗宁知蚌鹬心。夜榜归舟望渔火，一溪风雨两岩阴。
下第有怀亲友:万山晴雪九衢尘，何处风光寄梦频。花盛庾园携酒客，草深颜巷读书人。征帆又过湘南月，旅馆还悲渭水春。无限别情多病后，杜陵寥落在漳滨。
中秋夕寄大梁刘尚书:汴人迎拜洛人留，虎豹旌旗拥碧油。刁斗严更军耳目，戈鋋长控国咽喉。柳营出号风生纛，莲幕题诗月上楼。应念散郎千里外，去年今夜醉兰舟。
卧病（时在京都）:寒窗灯尽月斜晖，佩马朝天独掩扉。清露已凋秦塞柳，白云空长越山薇。病中送客难为别，梦里还家不当归。惟有寄书书未得，卧闻燕雁向南飞。
残雪:忆昨新春霰雪飞，阶前檐上斗寒姿。狂风送在竹深处，隔日未消花发时。轻压嫩蔬旁出土，冷冲幽鸟别寻枝。晚来又喜登楼见，一曲高歌和者谁。
和常秀才寄简归州郑使君借猿:谢守携猿东路长，袅藤穿竹似潇湘。碧山初暝啸秋月，红树生寒啼晓霜。陌上楚人皆驻马，里中巴客半归乡。心知欲借南游侣，未到三声恐断肠。
送人之任邛州:绿发监州丹府归，还家乐事我先知。群童竹马交迎日，二老兰觞初见时。黄卷新书芸委积，青山旧路菊离披。亨衢自有横飞势，便到西垣视训辞。
和河南杨少尹奉陪薛司空石笋诗:暖溪寒井碧岩前，谢傅宾朋盛绮筵。云断石峰高并笋，日临山势远开莲。闲留幢节低春水，醉拥笙歌出暮烟。闻道诗成归已夕，柳风花露月初圆。
献鄜坊丘常侍:诏选将军护北戎，身骑白马臂彤弓。柳营远识金貂贵，榆塞遥知玉帐雄。秋槛鼓鼙惊朔雪，晓阶旗纛起边风。蓬莱每望平安火，应奏班超定远功。
寄当涂李远:赋拟相如诗似陶，云阳烟月又同袍。车前骥病驽骀逸，架上鹰闲鸟雀高。旧日乐贫能饮水，他时随俗愿餔糟。不须倚向青山住，咏雪题诗用意劳。
和崔大夫新广北楼登眺:北望高楼夏亦寒，山重水阔接长安。修梁暗换丹楹小，疏牖全开彩槛宽。风卷浮云披睥睨，露凉明月坠阑干。庾公恋阙怀乡处，目送归帆下远滩。
送客自两河归江南（一作西河送客归江南）:两河庶事已堪伤，南客秋归路更长。台畔古松悲魏帝，苑边修竹吊梁王。山行露变茱萸色，水宿风披菡萏香。遥羡落帆逢旧友，绿蛾青鬓醉横塘。
题陆侍御林亭:野水通池石叠台，五营无事隐雄才。松斋下马书千卷，兰舫逢人酒一杯。寒树雪晴红艳吐，远山云晓翠光来。定知别后无多日，海柳江花次第开。
泊蒜山津闻东林寺光仪上人物故:云斋曾宿借方袍，因说浮生大梦劳。言下是非齐虎尾，宿来荣辱比鸿毛。孤舟千棹水犹阔，寒殿一灯夜更高。明日东林有谁在，不堪秋磬拂烟涛。
春日思旧游寄南徐从事刘三复:风暖曲江花半开，忽思京口共衔杯。湘潭云尽暮山出，巴蜀雪消春水来。怀玉尚悲迷楚塞，捧金犹羡乐燕台。蓟门高处极归思，陇雁北飞双燕回。
郊园秋日寄洛中友人:楚水西来天际流，感时伤别思悠悠。一尊酒尽青山暮，万里书回碧树秋。日落远波惊宿雁，风吹轻浪起眠鸥。嵩阳亲友如相问，潘岳闲居欲白头。
送杜秀才归桂林:桂州南去与谁同，处处山连水自通。两岸晓霞千里草，半帆斜日一江风。瘴雨欲来枫树黑，火云初起荔枝红。愁君路远销年月，莫滞三湘五岭中。
春雨舟中次和横江裴使君见迎李赵二秀才同来…寄江南:芳草渡头微雨时，万株杨柳拂波垂。蒲根水暖雁初落，梅径香寒蜂未知。词客倚风吹暗淡，使君回马湿旌旗。江南仲蔚多情调，怅望青云几首诗。
东陵赴京道病东归寓居开元寺寄卢员外宋魏二先辈:西风吹雨雁初时，病寄僧斋罢献书。万里咸秦劳我马，四邻松桂忆吾庐。沧洲有约心还静，青汉无媒迹自疏。不是醉眠愁不散，莫言琴酒学相如。
赠所知:因钓鲈鱼住浙河，挂帆千里亦相过。茅檐夜醉平阶月，兰棹春归拍岸波。湖日似阴鼍鼓响，海云才起蜃楼多。明时又作闲居赋，谁荐东门策四科。
谢人赠鞭:蜀国名鞭见惠稀，驽骀从此长光辉。独根拥肿来云岫，紫陌提携在绣衣。几度拂花香里过，也曾敲镫月中归。莫言三尺长无用，百万军中要指挥。
早秋寄刘尚书:天生心识富人侯，将相门中第一流。旗纛早开擒虎帐，戈鋋初发斩鲸舟。柳营书号海山暝，菌阁赋诗江树秋。昨夜雨凉今夜月，笙歌应醉最高楼。
及第后春情:世间得意是春风，散诞经过触处通。细摇柳脸牵长带，慢撼桃株舞碎红。也从吹幌惊残梦，何处飘香别故丛。犹以西都名下客，今年一月始相逢。
归长安:三年何处泪汍澜，白帝城边晓角残。非是无心恋巫峡，自缘□臂到长安。黔江水暖还曾饮，楚岫云深不识寒。大抵莫教闻雨后，此时肠断不应难。
经古行宫:台阁参差倚太阳，年年花发满山香。重门勘锁青春晚，深院垂帘白昼长。草色芊绵侵御路，泉声呜咽绕宫墙。先皇一去无回驾，红粉云鬟空断肠。
秋晚怀茅山石涵村舍:十亩山田近石涵，村居风俗旧曾谙。帘前白艾惊春燕，篱上青桑待晚蚕。云暖采茶来岭北，月明沽酒过溪南。陵阳秋尽多归思，红树萧萧覆碧潭。
贵游:朝回佩马早凄凄，年少恩深卫霍齐。斧钺旧威龙塞北，池台新赐凤城西。门通碧树开金锁，楼对青山倚玉梯。南陌行人尽回首，笙歌一曲暮云低。
赠别:眼前迎送不曾休，相续轮蹄似水流。门外若无南北路，人间应免别离愁。苏秦六印归何日，潘岳双毛去值秋。莫怪分襟衔泪语，十年耕钓忆沧洲。
秋夜与友人宿:楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯岐路客愁长。寒城欲晓闻吹笛，犹卧东轩月满床。
将赴京留赠僧院:九衢尘土递追攀，马迹轩车日暮间。玄发尽惊为客换，白头曾见几人闲。空悲浮世云无定，多感流年水不还。谢却从前受恩地，归来依止叩禅关。
寄湘中友人:莫恋醉乡迷酒杯，流年长怕老年催。西陵水阔鱼难到，南国路遥书未回。匹马计程愁日尽，一蝉何事引秋来。相如已定题桥志，江上无由梦钓台。
江上逢友人:故国归人酒一杯，暂停兰棹共徘徊。村连三峡暮云起，潮送九江寒雨来。已作相如投赋计，还凭殷浩寄书回。到时若见东篱菊，为问经霜几度开。
金谷怀古:凄凉遗迹洛川东，浮世荣枯万古同。桃李香销金谷在，绮罗魂断玉楼空。往年人事伤心外，今日风光属梦中。□□□□□□□，□□□□□□□。
经行庐山东林寺:离魂断续楚江壖，叶坠初红十月天。紫陌事多难数悉，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。
途中逢故人，话西山读书早曾游览:西岩曾到读书堂，穿竹行沙十里强。湖上梦余波滟滟，岭头愁断路茫茫。经过事寄烟霞远，名利尘随日月长。莫道少年头不白，君看潘岳几茎霜。
将赴京题陵阳王氏水居:帘卷平芜接远天，暂宽行役到尊前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。
冬日五浪馆水亭怀别:芦荻花多触处飞，独凭虚槛雨微微。寒林叶落鸟巢出，古渡浪高鱼艇稀。云抱四山终日在，草荒三径几时归。江城向暝东风急，一半乡愁闻捣衣。
送别:溪边杨柳色参差，攀折年年赠别离。一片风帆望已极，三湘烟水返何时。多缘去棹将愁远，犹倚危楼欲下迟。莫殢酒杯闲过日，碧云深处是佳期。
寄远:两叶愁眉愁不开，独含惆怅上层台。碧云空断雁行处，红叶已凋人未来。塞外音书无信息，道傍车马起尘埃。功名待寄凌烟阁，力尽辽城不肯回。
新柳:无力摇风晓色新，细腰争妒看来频。绿阴未覆长堤水，金穗先迎上苑春。几处伤心怀远路，一枝和日送行尘。东□门外多离别，愁杀朝朝暮暮人。
旅怀作:促促因吟昼短诗，朝惊秾色暮空枝。无情春色不长久，有限年光多盛衰。往事只应随梦里，劳生何处是闲时。眼前扰扰日一日，暗送白头人不知。
雁:万里衔芦别故乡，云飞水宿向潇湘。数声孤枕堪垂泪，几处高楼欲断肠。度日翩翩斜避影，临风一一直成行。年年辛苦来衡岳，羽翼摧残陇塞霜。
出关:朝缨初解佐江滨，麋鹿心知自有群。汉囿猎稀慵献赋，楚山耕早任移文。卧归渔浦月连海，行望凤城花隔云。关吏不须迎马笑，去时无意学终军。
寄房千里博士:春风白马紫丝缰，正值蚕眠未采桑。五夜有心随暮雨，百年无节待秋霜。重寻绣带朱藤合，更认罗裙碧草长。为报西游减离恨，阮郎才去嫁刘郎。
寄桐江隐者:潮去潮来洲渚春，山花如绣草如茵。严陵台下桐江水，解钓鲈鱼能几人。
送曾主簿归楚州省觐，予亦明日归姑孰:帆转清淮极鸟飞，落帆应换老莱衣。河亭未醉先惆怅，明日还从此路归。
重别（时诸妓同饯，一作重别曾主簿）:泪沿红粉湿罗巾，重系兰舟劝酒频。留却一枝河畔柳，明朝犹有远行人。
湖上:仿佛欲当三五夕，万蝉清杂乱泉纹。钓鱼船上一尊酒，月出渡头零落云。
夜泊永乐有怀:莲渚愁红荡碧波，吴娃齐唱采莲歌。横塘一别已千里，芦苇萧萧风雨多。
宿水阁:野客从来不解愁，等闲乘月海西头。未知南陌谁家子，夜半吹笙入水楼。
谢亭送别:劳歌一曲解行舟，红叶青山水急流。日暮酒醒人已远，满天风雨下西楼。
酬李当:知有瑶华手自开，巴人虚唱懒封回。山阴一夜满溪雪，借问扁舟来不来。
蝉:噪柳鸣槐晚未休，不知何事爱悲秋。朱门大有长吟处，刚傍愁人又送愁。
夜过松江渡寄友人:清露白云明月天，与君齐棹木兰船。南湖风雨一相失，夜泊横塘心渺然。
守风淮阴:遥见江阴夜渔客，因思京口钓鱼时。一潭明月万株柳，自去自来人不知。
亡题:商岭采芝寻四老，紫阳收朮访三茅。欲求不死长生诀，骨里无仙不肯教。
送杨发东归:红花半落燕于飞，同客长安今独归。一纸乡书报兄弟，还家羞著别时衣。
寄宋邧（一作寄宋次都，一作寄友人）:朱槛烟霜夜坐劳，美人南国旧同袍。山长水远无消息，瑶瑟一弹秋月高。
题四老庙二首（一作重经四皓庙）:峨峨商岭采芝人，雪顶霜髯虎豹茵。山酒一卮歌一曲，汉家天子忌功臣。避秦安汉出蓝关，松桂花阴满旧山。自是无人有归意，白云常在水潺潺。
夏日寄江上亲友:雨过前山日未斜，清蝉嘒嘒落槐花。车轮南北已无限，江上故人才到家。
下第怀友人:独掩衡门花盛时，一封书信缓归期。南宗更有潇湘客，夜夜月明闻竹枝。
客有卜居不遂薄游汧陇因题:海燕西飞白日斜，天门遥望五侯家。楼台深锁无人到，落尽春风第一花。
陈宫怨二首:风暖江城白日迟，昔人遗事后人悲。草生宫阙国无主，玉树后庭花为谁。地雄山险水悠悠，不信隋兵到石头。玉树后庭花一曲，与君同上景阳楼。
经故太尉段公庙:静想追兵缓翠华，古碑荒庙闭松花。纪生不向荥阳死，争有山河属汉家。
途经秦始皇墓:龙盘虎踞树层层，势入浮云亦是崩。一种青山秋草里，路人唯拜汉文陵。
游楞伽寺:碧烟秋寺泛潮来，水浸城根古堞摧。尽日伤心人不见，石榴花满旧琴台。
缑山庙:王子吹箫月满台，玉箫清转鹤裴回。曲终飞去不知处，山下碧桃春自开。
送薛先辈入关:一卮春酒送离歌，花落敬亭芳草多。欲问归期已深醉，只应孤梦绕关河。
鸿沟:相持未定各为君，秦政山河此地分。力尽乌江千载后，古沟芳草起寒云。
韩信庙:朝言云梦暮南巡，已为功名少退身。尽握兵权犹不得，更将心计托何人。
过湘妃庙:古木苍山掩翠娥，月明南浦起微波。九疑望断几千载，斑竹泪痕今更多。
寄云际寺敬上人:万山秋雨水萦回，红叶多从紫阁来。云冷竹斋禅衲薄，已应飞锡过天台。
秋思:琪树西风枕簟秋，楚云湘水忆同游。高歌一曲掩明镜，昨日少年今白头。
送宋处士归山:卖药修琴归去迟，山风吹尽桂花枝。世间甲子须臾事，逢著仙人莫看棋。
听琵琶:欲写明妃万里情，紫槽红拨夜丁丁。胡沙望尽汉宫远，月落天山闻一声。
秦楼曲:秦女梦余仙路遥，月窗风簟夜迢迢。潘郎翠凤双飞去，三十六宫闻玉箫。
旌儒庙:寒陌阴风万古悲，儒冠相枕死秦时。庙前亦有商山路，不学老翁歌紫芝。
览故人题僧院诗:高阁清吟寄远公，四时云月一篇中。今来借问独何处，日暮槿花零落风。
楚宫怨二首:十二山晴花尽开，楚宫双阙对阳台。细腰争舞君沉醉，白日秦兵天上来。猎骑秋来在内稀，渚宫云雨湿龙衣。腾腾战鼓动城阙，江畔射麋殊未归。
听唱山鹧鸪（一作听吹鹧鸪）:金谷歌传第一流，鹧鸪清怨碧烟愁。夜来省得曾闻处，万里月明湘水秋。
晨起西楼:留情深处驻横波，敛翠凝红一曲歌。明月下楼人未散，共愁三径是天河。
酬江西卢端公蓝口阻风见寄之什:又携刀笔泛膺舟，蓝口风高桂楫留。还似郢中歌一曲，夜来春雪照西楼。
赠何处士:东别茅峰北去秦，梅仙书里说真人。白头主印青山下，虽遇唐生不敢亲。
鹭鸶:西风澹澹水悠悠，雪点丝飘带雨愁。何限归心倚前閤，绿蒲红蓼练塘秋。
学仙二首:汉武迎仙紫禁秋，玉笙瑶瑟祀昆丘。年年望断无消息，空闭重城十二楼。心期仙诀意无穷，采画云车起寿宫。闻有三山未知处，茂陵松柏满西风。
酬康州韦侍御同年:桂楫美人歌木兰，西风袅袅露漙漙。夜长曲尽意不尽，月在清湘洲渚寒。
紫藤:绿蔓秾阴紫袖低，客来留坐小堂西。醉中掩瑟无人会，家近江南罨画溪。
宿咸宜观:羽袖飘飘杳夜风，翠幢归殿玉坛空。步虚声尽天未晓，露压桃花月满宫。
金谷园:三惑沉身是此园，古藤荒草野禽喧。二十四友一朝尽，爱妾坠楼何足言。
送崔珦入朝:书剑功迟白发新，强登萧寺送归秦。月斜松桂倚高阁，明夜江南江北人。
病中和大夫玩江月:江上悬光海上生，仙舟迢递绕军营。高歌一曲同筵醉，却是刘桢坐到明。
读戾太子传:佞臣巫蛊已相疑，身没湖边筑望思。今日更归何处是，年年芳草上台基。
酬对雪见寄:飞度龙山下远空，拂檐萦竹昼濛濛。知君吟罢意无限，曾听玉堂歌北风。
王可封临终:十世为儒少子孙，一生长负信陵恩。今朝埋骨寒山下，为报慈亲休倚门。
僧院影堂:香销云凝旧僧家，僧刹残灯壁半斜。日暮松烟空漠漠，秋风吹破妙莲华。
记梦:晓入瑶台露气清，座中唯有许飞琼。尘心未尽俗缘在，十里下山空月明。
三十六湾:缥缈临风思美人，荻花枫叶带离声。夜深吹笛移船去，三十六湾秋月明。
越中:石城花暖鹧鸪飞，征客春帆秋不归。犹自保郎心似石，绫梭夜夜织寒衣。
锦瑟:锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。
重过圣女祠:白石岩扉碧藓滋，上清沦谪得归迟。一春梦雨常飘瓦，尽日灵风不满旗。萼绿华来无定所，杜兰香去未移时。玉郎会此通仙籍，忆向天阶问紫芝。
题僧壁:舍生求道有前踪，乞脑剜身结愿重。大去便应欺粟颗，小来兼可隐针锋。蚌胎未满思新桂，琥珀初成忆旧松。若信贝多真实语，三生同听一楼钟。
霜月:初闻征雁已无蝉，百尺楼高水接天。青女素娥俱耐冷，月中霜里斗婵娟。
人欲:人欲天从竟不疑，莫言圆盖便无私。秦中已久乌头白，却是君王未备知。
华山题王母祠:莲华峰下锁雕梁，此去瑶池地共长。好为麻姑到东海，劝栽黄竹莫栽桑。
华清宫（天宝六载，改骊山温泉宫曰华清宫）:华清恩幸古无伦，犹恐蛾眉不胜人。未免被他褒女笑，只教天子暂蒙尘。
潭州:潭州官舍暮楼空，今古无端入望中。湘泪浅深滋竹色，楚歌重叠怨兰丛。陶公战舰空滩雨，贾傅承尘破庙风。目断故园人不至，松醪一醉与谁同。
赠刘司户（蕡）:江风吹浪动云根，重碇危樯白日昏。已断燕鸿初起势，更惊骚客后归魂。汉廷急诏谁先入，楚路高歌自欲翻。万里相逢欢复泣，凤巢西隔九重门。
北齐二首:一笑相倾国便亡，何劳荆棘始堪伤。小怜玉体横陈夜，已报周师入晋阳。巧笑知堪敌万几，倾城最在著戎衣。晋阳已陷休回顾，更请君王猎一围。
南朝:玄武湖中玉漏催，鸡鸣埭口绣襦回。谁言琼树朝朝见，不及金莲步步来。敌国军营漂木柹，前朝神庙锁烟煤。满宫学士皆颜色，江令当年只费才。
复京:虏骑胡兵一战摧，万灵回首贺轩台。天教李令心如日，可要昭陵石马来。
浑河中:九庙无尘八马回，奉天城垒长春苔。咸阳原上英雄骨，半向君家养马来。
咸阳:咸阳宫阙郁嵯峨，六国楼台艳绮罗。自是当时天帝醉，不关秦地有山河。
同崔八诣药山访融禅师:共受征南不次恩，报恩惟是有忘言。岩花涧草西林路，未见高僧只见猿。
送崔珏往西川:年少因何有旅愁，欲为东下更西游。一条雪浪吼巫峡，千里火云烧益州。卜肆至今多寂寞，酒垆从古擅风流。浣花笺纸桃花色，好好题诗咏玉钩。
夜雨寄北:君问归期未有期，巴山夜雨涨秋池。何当共剪西窗烛，却话巴山夜雨时。
石榴:榴枝婀娜榴实繁，榴膜轻明榴子鲜。可羡瑶池碧桃树，碧桃红颊一千年。
饮席戏赠同舍:洞中屐响省分携，不是花迷客自迷。珠树重行怜翡翠，玉楼双舞羡鹍鸡。兰回旧蕊缘屏绿，椒缀新香和壁泥。唱尽阳关无限叠，半杯松叶冻颇黎。
初起:想像咸池日欲光，五更钟后更回肠。三年苦雾巴江水，不为离人照屋梁。
柳:柳映江潭底有情，望中频遣客心惊。巴雷隐隐千山外，更作章台走马声。
令狐八拾遗见招送裴十四归华州:二十中郎未足希，骊驹先自有光辉。兰亭宴罢方回去，雪夜诗成道韫归。汉苑风烟吹客梦，云台洞穴接郊扉。嗟予久抱临邛渴，便欲因君问钓矶。
宿骆氏亭寄怀崔雍崔衮:竹坞无尘水槛清，相思迢递隔重城。秋阴不散霜飞晚，留得枯荷听雨声。
梦泽:梦泽悲风动白茅，楚王葬尽满城娇。未知歌舞能多少，虚减宫厨为细腰。
赠歌妓二首:水精如意玉连环，下蔡城危莫破颜。红绽樱桃含白雪，断肠声里唱阳关。白日相思可奈何，严城清夜断经过。只知解道春来瘦，不道春来独自多。
谢书:微意何曾有一毫，空携笔砚奉龙韬。自蒙半夜传衣后，不羡王祥得佩刀。
寄令狐学士:秘殿崔嵬拂彩霓，曹司今在殿东西。赓歌太液翻黄鹄，从猎陈仓获碧鸡。晓饮岂知金掌迥，夜吟应讶玉绳低。钧天虽许人间听，阊阖门多梦自迷。
寄令狐郎中:嵩云秦树久离居，双鲤迢迢一纸书。休问梁园旧宾客，茂陵秋雨病相如。
无题（一云阳城）:白道萦回入暮霞，斑骓嘶断七香车。春风自共何人笑，枉破阳城十万家。
哭刘蕡:上帝深宫闭九阍，巫咸不下问衔冤。广陵别后春涛隔，湓浦书来秋雨翻。只有安仁能作诔，何曾宋玉解招魂。平生风义兼师友，不敢同君哭寝门。
杜司勋（牧）:高楼风雨感斯文，短翼差池不及群。刻意伤春复伤别，人间惟有杜司勋。
荆门西下:一夕南风一叶危，荆云回望夏云时。人生岂得轻离别，天意何曾忌嶮巇。骨肉书题安绝徼，蕙兰蹊径失佳期。洞庭湖阔蛟龙恶，却羡杨朱泣路岐。
少年:外戚平羌第一功，生年二十有重封。直登宣室螭头上，横过甘泉豹尾中。别馆觉来云雨梦，后门归去蕙兰丛。灞陵夜猎随田窦，不识寒郊自转蓬。
药转:郁金堂北画楼东，换骨神方上药通。露气暗连青桂苑，风声偏猎紫兰丛。长筹未必输孙皓，香枣何劳问石崇。忆事怀人兼得句，翠衾归卧绣帘中。
岳阳楼:欲为平生一散愁，洞庭湖上岳阳楼。可怜万里堪乘兴，枉是蛟龙解覆舟。
寄成都高苗二从事:家近红蕖曲水滨，全家罗袜起秋尘。莫将越客千丝网，网得西施别赠人。
岳阳楼:汉水方城带百蛮，四邻谁道乱周班。如何一梦高唐雨，自此无心入武关。
杜工部蜀中离席:人生何处不离群，世路干戈惜暂分。雪岭未归天外使，松州犹驻殿前军。座中醉客延醒客，江上晴云杂雨云。美酒成都堪送老，当垆仍是卓文君。
隋宫:紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问后庭花。
二月二日:二月二日江上行，东风日暖闻吹笙。花须柳眼各无赖，紫蝶黄蜂俱有情。万里忆归元亮井，三年从事亚夫营。新滩莫悟游人意，更作风檐夜雨声。
筹笔驿:猿鸟犹疑畏简书，风云常为护储胥。徒令上将挥神笔，终见降王走传车。管乐有才终不忝，关张无命欲何如。他年锦里经祠庙，梁父吟成恨有余。
屏风:六曲连环接翠帷，高楼半夜酒醒时。掩灯遮雾密如此，雨落月明俱不知。
春日:欲入卢家白玉堂，新春催破舞衣裳。蝶衔红蕊蜂衔粉，共助青楼一日忙。
即日:一岁林花即日休，江间亭下怅淹留。重吟细把真无奈，已落犹开未放愁。山色正来衔小苑，春阴只欲傍高楼。金鞍忽散银壶漏，更醉谁家白玉钩。
九成宫（九成宫本隋仁寿宫贞观间修之以避暑因更名）:十二层城阆苑西，平时避暑拂虹霓。云随夏后双龙尾，风逐周王八骏蹄。吴岳晓光连翠巘，甘泉晚景上丹梯。荔枝卢橘沾恩幸，鸾鹊天书湿紫泥。
咏史:历览前贤国与家，成由勤俭破由奢。何须琥珀方为枕，岂得真珠始是车。运去不逢青海马，力穷难拔蜀山蛇。几人曾预南薰曲，终古苍梧哭翠华。
赠白道者（一作咏史第二首）:十二楼前再拜辞，灵风正满碧桃枝。壶中若是有天地，又向壶中伤别离。
汉宫词:青雀西飞竟未回，君王长在集灵台。侍臣最有相如渴，不赐金茎露一杯。
赴职梓潼留别畏之员外同年:佳兆联翩遇凤凰，雕文羽帐紫金床。桂花香处同高第，柿叶翻时独悼亡。乌鹊失栖长不定，鸳鸯何事自相将。京华庸蜀三千里，送到咸阳见夕阳。
王十二兄与畏之员外相访见招小饮…以悼亡日近不去因寄:谢傅门庭旧末行，今朝歌管属檀郎。更无人处帘垂地，欲拂尘时簟竟床。嵇氏幼男犹可悯，左家娇女岂能忘。秋霖腹疾俱难遣，万里西风夜正长。
隋宫（一云隋堤）:乘兴南游不戒严，九重谁省谏书函。春风举国裁宫锦，半作障泥半作帆。
曲池:日下繁香不自持，月中流艳与谁期。迎忧急鼓疏钟断，分隔休灯灭烛时。张盖欲判江滟滟，回头更望柳丝丝。从来此地黄昏散，未信河梁是别离。
席上作:淡云轻雨拂高唐，玉殿秋来夜正长。料得也应怜宋玉，一生惟事楚襄王。
访隐者不遇成二绝:秋水悠悠浸墅扉，梦中来数觉来稀。玄蝉去尽叶黄落，一树冬青人未归。城郭休过识者稀，哀猿啼处有柴扉。沧江白日樵渔路，日暮归来雨满衣。
破镜:玉匣清光不复持，菱花散乱月轮亏。秦台一照山鸡后，便是孤鸾罢舞时。
无题:紫府仙人号宝灯，云浆未饮结成冰。如何雪月交光夜，更在瑶台十二层。
赠庾十二朱版:固漆投胶不可开，赠君珍重抵琼瑰。君王晓坐金銮殿，只待相如草诏来。
柳:曾逐东风拂舞筵，乐游春苑断肠天。如何肯到清秋日，已带斜阳又带蝉。
三月十日流杯亭:身属中军少得归，木兰花尽失春期。偷随柳絮到城外，行过水西闻子规。
过招国李家南园二首:潘岳无妻客为愁，新人来坐旧妆楼。春风犹自疑联句，雪絮相和飞不休。长亭岁尽雪如波，此去秦关路几多。惟有梦中相近分，卧来无睡欲如何。
为有:为有云屏无限娇，凤城寒尽怕春宵。无端嫁得金龟婿，辜负香衾事早朝。
无题:相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。
蜂:小苑华池烂熳通，后门前槛思无穷。宓妃腰细才胜露，赵后身轻欲倚风。红壁寂寥崖蜜尽，碧帘迢递雾巢空。青陵粉蝶休离恨，长定相逢二月中。
公子:外戚封侯自有恩，平明通籍九华门。金唐公主年应小，二十君王未许婚。
赋得鸡:稻粱犹足活诸雏，妒敌专场好自娱。可要五更惊晓梦，不辞风雪为阳乌。
明神:明神司过岂令冤，暗室由来有祸门。莫为无人欺一物，他时须虑石能言。
辛未七夕:恐是仙家好别离，故教迢递作佳期。由来碧落银河畔，可要金风玉露时。清漏渐移相望久，微云未接过来迟。岂能无意酬乌鹊，惟与蜘蛛乞巧丝。
壬申闰秋题赠乌鹊:绕树无依月正高，邺城新泪溅云袍。几年始得逢秋闰，两度填河莫告劳。
端居:远书归梦两悠悠，只有空床敌素秋。阶下青苔与红树，雨中寥落月中愁。
夜半:三更三点万家眠，露欲为霜月堕烟。斗鼠上堂蝙蝠出，玉琴时动倚窗弦。
玉山:玉山高与阆风齐，玉水清流不贮泥。何处更求回日驭，此中兼有上天梯。珠容百斛龙休睡，桐拂千寻凤要栖。闻道神仙有才子，赤箫吹罢好相携。
牡丹:锦帏初卷卫夫人，绣被犹堆越鄂君。垂手乱翻雕玉佩，招腰争舞郁金裙。石家蜡烛何曾剪，荀令香炉可待熏。我是梦中传彩笔，欲书花叶寄朝云。
饮席代官妓赠两从事:新人桥上著春衫，旧主江边侧帽檐。愿得化为红绶带，许教双凤一时衔。
代魏宫私赠:来时西馆阻佳期，去后漳河隔梦思。知有宓妃无限意，春松秋菊可同时。
代元城吴令暗为答:背阙归藩路欲分，水边风日半西曛。荆王枕上原无梦，莫枉阳台一片云。
咏史:北湖南埭水漫漫，一片降旗百尺竿。三百年间同晓梦，钟山何处有龙盘。
一片:一片非烟隔九枝，蓬峦仙仗俨云旗。天泉水暖龙吟细，露畹春多凤舞迟。榆荚散来星斗转，桂花寻去月轮移。人间桑海朝朝变，莫遣佳期更后期。
日射:日射纱窗风撼扉，香罗拭手春事违。回廊四合掩寂寞，碧鹦鹉对红蔷薇。
题鹅:眠沙卧水自成群，曲岸残阳极浦云。那解将心怜孔翠，羁雌长共故雄分。
华清宫:朝元阁迥羽衣新，首按昭阳第一人。当日不来高处舞，可能天下有胡尘。
梓潼望长卿山至巴西复怀谯秀:梓潼不见马相如，更欲南行问酒垆。行到巴西觅谯秀，巴西惟是有寒芜。
齐宫词:永寿兵来夜不扃，金莲无复印中庭。梁台歌管三更罢，犹自风摇九子铃。
青陵台:青陵台畔日光斜，万古贞魂倚暮霞。莫讶韩凭为蛱蝶，等闲飞上别枝花。
东还:自有仙才自不知，十年长梦采华芝。秋风动地黄云暮，归去嵩阳寻旧师。
酬崔八早梅有赠兼示之作:知访寒梅过野塘，久留金勒为回肠。谢郎衣袖初翻雪，荀令熏炉更换香。何处拂胸资蝶粉，几时涂额藉蜂黄。维摩一室虽多病，亦要天花作道场。
蜀桐:玉垒高桐拂玉绳，上含非雾下含冰。枉教紫凤无栖处，斫作秋琴弹坏陵。
汉宫:通灵夜醮达清晨，承露盘晞甲帐春。王母不来方朔去，更须重见李夫人。
促漏:促漏遥钟动静闻，报章重叠杳难分。舞鸾镜匣收残黛，睡鸭香炉换夕熏。归去定知还向月，梦来何处更为云。南塘渐暖蒲堪结，两两鸳鸯护水纹。
江东:惊鱼拨剌燕翩翾，独自江东上钓船。今日春光太漂荡，谢家轻絮沈郎钱。
读任彦升碑:任昉当年有美名，可怜才调最纵横。梁台初建应惆怅，不得萧公作骑兵。
五松驿:独下长亭念过秦，五松不见见舆薪。只应既斩斯高后，寻被樵人用斧斤。
灞岸:山东今岁点行频，几处冤魂哭虏尘。灞水桥边倚华表，平时二月有东巡。
送臻师二首:昔去灵山非拂席，今来沧海欲求珠。楞伽顶上清凉地，善眼仙人忆我无。苦海迷途去未因，东方过此几微尘。何当百亿莲花上，一一莲花见佛身。
七夕:鸾扇斜分凤幄开，星桥横过鹊飞回。争将世上无期别，换得年年一度来。
可叹:幸会东城宴未回，年华忧共水相催。梁家宅里秦宫入，赵后楼中赤凤来。冰簟且眠金镂枕，琼筵不醉玉交杯。宓妃愁坐芝田馆，用尽陈王八斗才。
望喜驿别嘉陵江水二绝:嘉陵江水此东流，望喜楼中忆阆州。若到阆中还赴海，阆州应更有高楼。千里嘉陵江水色，含烟带月碧于蓝。今朝相送东流后，犹自驱车更向南。
富平少侯:七国三边未到忧，十三身袭富平侯。不收金弹抛林外，却惜银床在井头。彩树转灯珠错落，绣檀回枕玉雕锼。当关不报侵晨客，新得佳人字莫愁。
赠宇文中丞:欲构中天正急材，自缘烟水恋平台。人间只有嵇延祖，最望山公启事来。
闺情:红露花房白蜜脾，黄蜂紫蝶两参差。春窗一觉风流梦，却是同袍不得知。
月夕:草下阴虫叶上霜，朱栏迢递压湖光。兔寒蟾冷桂花白，此夜姮娥应断肠。
代应:本来银汉是红墙，隔得卢家白玉堂。谁与王昌报消息，尽知三十六鸳鸯。
离亭赋得折杨柳二首（乐府诗题作杨柳枝）:暂凭樽酒送无憀，莫损愁眉与细腰。人世死前惟有别，春风争拟惜长条。含烟惹雾每依依，万绪千条拂落晖。为报行人休尽折，半留相送半迎归。
寄永道士:共上云山独下迟，阳台白道细如丝。君今并倚三珠树，不记人间落叶时。
华州周大夫宴席:郡斋何用酒如泉，饮德先时已醉眠。若共门人推礼分，戴崇争得及彭宣。
荆山:压河连华势孱颜，鸟没云归一望间。杨仆移关三百里，可能全是为荆山。
次陕州先寄源从事:离思羁愁日欲晡，东周西雍此分涂。回銮佛寺高多少，望尽黄河一曲无。
过郑广文旧居（郑虔）:宋玉平生恨有余，远循三楚吊三闾。可怜留著临江宅，异代应教庾信居。
东下三旬苦于风土马上戏作:路绕函关东复东，身骑征马逐惊蓬。天池辽阔谁相待，日日虚乘九万风。
莫愁:雪中梅下与谁期，梅雪相兼一万枝。若是石城无艇子，莫愁还自有愁时。
梦令狐学士:山驿荒凉白竹扉，残灯向晓梦清晖。右银台路雪三尺，凤诏裁成当直归。
涉洛川:通谷阳林不见人，我来遗恨古时春。宓妃漫结无穷恨，不为君王杀灌均。
有感:中路因循我所长，古来才命两相妨。劝君莫强安蛇足，一盏芳醪不得尝。
宫妓:珠箔轻明拂玉墀，披香新殿斗腰支。不须看尽鱼龙戏，终遣君王怒偃师。
宫辞:君恩如水向东流，得宠忧移失宠愁。莫向尊前奏花落，凉风只在殿西头。
代赠二首:楼上黄昏欲望休，玉梯横绝月中钩。芭蕉不展丁香结，同向春风各自愁。东南日出照高楼，楼上离人唱石州。总把春山扫眉黛，不知供得几多愁。
楚吟:山上离宫宫上楼，楼前宫畔暮江流。楚天长短黄昏雨，宋玉无愁亦自愁。
瑶池:瑶池阿母绮窗开，黄竹歌声动地哀。八骏日行三万里，穆王何事不重来。
柳:为有桥边拂面香，何曾自敢占流光。后庭玉树承恩泽，不信年华有断肠。
寄在朝郑曹独孤李四同年:昔岁陪游旧迹多，风光今日两蹉跎。不因醉本兰亭在，兼忘当年旧永和。
南朝:地险悠悠天险长，金陵王气应瑶光。休夸此地分天下，只得徐妃半面妆。
题汉祖庙:乘运应须宅八荒，男儿安在恋池隍。君王自起新丰后，项羽何曾在故乡。
韩冬郎即席为诗相送一座尽惊他日余方…兼呈畏之员外:十岁裁诗走马成，冷灰残烛动离情。桐花万里丹山路，雏凤清于老凤声。剑栈风樯各苦辛，别时冰雪到时春。为凭何逊休联句，瘦尽东阳姓沈人。
评事翁寄赐饧粥走笔为答:粥香饧白杏花天，省对流莺坐绮筵。今日寄来春已老，凤楼迢递忆秋千。
东阿王:国事分明属灌均，西陵魂断夜来人。君王不得为天子，半为当时赋洛神。
圣女祠:松篁台殿蕙香帏，龙护瑶窗凤掩扉。无质易迷三里雾，不寒长著五铢衣。人间定有崔罗什，天上应无刘武威。寄问钗头双白燕，每朝珠馆几时归。
过景陵:武皇精魄久仙升，帐殿凄凉烟雾凝。俱是苍生留不得，鼎湖何异魏西陵。
临发崇让宅紫薇:一树浓姿独看来，秋庭暮雨类轻埃。不先摇落应为有，已欲别离休更开。桃绶含情依露井，柳绵相忆隔章台。天涯地角同荣谢，岂要移根上苑栽。
及第东归次灞上，却寄同年:芳桂当年各一枝，行期未分压春期。江鱼朔雁长相忆，秦树嵩云自不知。下苑经过劳想像，东门送饯又差池。灞陵柳色无离恨，莫枉长条赠所思。
野菊（又见《孙逖集》，题作咏楼前海石榴）:苦竹园南椒坞边，微香冉冉泪涓涓。已悲节物同寒雁，忍委芳心与暮蝉。细路独来当此夕，清尊相伴省他年。紫云新苑移花处，不敢霜栽近御筵。
板桥晓别:回望高城落晓河，长亭窗户压微波。水仙欲上鲤鱼去，一夜芙蓉红泪多。
过伊仆射旧宅:朱邸方酬力战功，华筵俄叹逝波穷。回廊檐断燕飞去，小阁尘凝人语空。幽泪欲干残菊露，余香犹入败荷风。何能更涉泷江去，独立寒流吊楚宫。
关门柳:永定河边一行柳，依依长发故年春。东来西去人情薄，不为清阴减路尘。
银河吹笙:怅望银河吹玉笙，楼寒院冷接平明。重衾幽梦他年断，别树羁雌昨夜惊。月榭故香因雨发，风帘残烛隔霜清。不须浪作缑山意，湘瑟秦箫自有情。
与同年李定言曲水闲话戏作:海燕参差沟水流，同君身世属离忧。相携花下非秦赘，对泣春天类楚囚。碧草暗侵穿苑路，珠帘不卷枕江楼。莫惊五胜埋香骨，地下伤春亦白头。
彭城公薨后赠杜二十七胜李十七潘二君…安平公门下:梁山兖水约从公，两地参差一旦空。谢墅庾村相吊后，自今岐路各西东。
闻歌:敛笑凝眸意欲歌，高云不动碧嵯峨。铜台罢望归何处，玉辇忘还事几多。青冢路边南雁尽，细腰宫里北人过。此声肠断非今日，香灺灯光奈尔何。
赠华阳宋真人兼寄清都刘先生:沦谪千年别帝宸，至今犹谢蕊珠人。但惊茅许同仙籍，不道刘卢是世亲。玉检赐书迷凤篆，金华归驾冷龙鳞。不因杖屦逢周史，徐甲何曾有此身。
题二首后重有戏赠任秀才:一丈红蔷拥翠筠，罗窗不识绕街尘。峡中寻觅长逢雨，月里依稀更有人。虚为错刀留远客，枉缘书札损文鳞。适知小阁还斜照，羡杀乌龙卧锦茵。
重有感:玉帐牙旗得上游，安危须共主君忧。窦融表已来关右，陶侃军宜次石头。岂有蛟龙愁失水，更无鹰隼与高秋。昼号夜哭兼幽显，早晚星关雪涕收。
夕阳楼:花明柳暗绕天愁，上尽重城更上楼。欲问孤鸿向何处，不知身世自悠悠。
春雨:怅卧新春白袷衣，白门寥落意多违。红楼隔雨相望冷，珠箔飘灯独自归。远路应悲春晼晚，残宵犹得梦依稀。玉珰缄札何由达，万里云罗一雁飞。
中元作:绛节飘飖宫国来，中元朝拜上清回。羊权须得金条脱，温峤终虚玉镜台。曾省惊眠闻雨过，不知迷路为花开。有娀未抵瀛洲远，青雀如何鸩鸟媒。
鸳鸯:雌去雄飞万里天，云罗满眼泪潸然。不须长结风波愿，锁向金笼始两全。
楚宫:湘波如泪色漻漻，楚厉迷魂逐恨遥。枫树夜猿愁自断，女萝山鬼语相邀。空归腐败犹难复，更困腥臊岂易招。但使故乡三户在，彩丝谁惜惧长蛟。
妓席暗记送同年独孤云之武昌:叠嶂千重叫恨猿，长江万里洗离魂。武昌若有山头石，为拂苍苔检泪痕。
宿晋昌亭闻惊禽:羁绪鳏鳏夜景侵，高窗不掩见惊禽。飞来曲渚烟方合，过尽南塘树更深。胡马嘶和榆塞笛，楚猿吟杂橘村砧。失群挂木知何限，远隔天涯共此心。
深宫:金殿销香闭绮栊，玉壶传点咽铜龙。狂飙不惜萝阴薄，清露偏知桂叶浓。斑竹岭边无限泪，景阳宫里及时钟。岂知为雨为云处，只有高唐十二峰。
武夷山:只得流霞酒一杯，空中箫鼓几时回。武夷洞里生毛竹，老尽曾孙更不来。
一片:一片琼英价动天，连城十二昔虚传。良工巧费真为累，楮叶成来不直钱。
寄成都高苗二从事（时二公从事商隐座主府）:红莲幕下紫梨新，命断湘南病渴人。今日问君能寄否，二江风水接天津。
郑州献从叔舍人褎:蓬岛烟霞阆苑钟，三官笺奏附金龙。茅君奕世仙曹贵，许掾全家道气浓。绛简尚参黄纸案，丹炉犹用紫泥封。不知他日华阳洞，许上经楼第几重。
西南行却寄相送者:百里阴云覆雪泥，行人只在雪云西。明朝惊破还乡梦，定是陈仓碧野鸡。
四皓庙:羽翼殊勋弃若遗，皇天有运我无时。庙前便接山门路，不长青松长紫芝。
题白石莲花寄楚公:白石莲花谁所共，六时长捧佛前灯。空庭苔藓饶霜露，时梦西山老病僧。大海龙宫无限地，诸天雁塔几多层。漫夸鹙子真罗汉，不会牛车是上乘。
安定城楼:迢递高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鸳雏竟未休。
隋宫守岁:消息东郊木帝回，宫中行乐有新梅。沈香甲煎为庭燎，玉液琼苏作寿杯。遥望露盘疑是月，远闻鼍鼓欲惊雷。昭阳第一倾城客，不踏金莲不肯来。
利州江潭作（感孕金轮所）:神剑飞来不易销，碧潭珍重驻兰桡。自携明月移灯疾，欲就行云散锦遥。河伯轩窗通贝阙，水宫帷箔卷冰绡。他时燕脯无人寄，雨满空城蕙叶雕。
相思（一作相思树上）:相思树上合欢枝，紫凤青鸾共羽仪。肠断秦台吹管客，日西春尽到来迟。
茂陵:汉家天马出蒲梢，苜蓿榴花遍近郊。内苑只知含凤觜，属车无复插鸡翘。玉桃偷得怜方朔，金屋修成贮阿娇。谁料苏卿老归国，茂陵松柏雨萧萧。
送郑大台文南觐（郑畋）:黎辟滩声五月寒，南风无处附平安。君怀一匹胡威绢，争拭酬恩泪得干。
旧顿（顿，宿食处也。天子行幸住宿处，亦曰顿）:东人望幸久咨嗟，四海于今是一家。犹锁平时旧行殿，尽无宫户有宫鸦。
代董秀才却扇:莫将画扇出帷来，遮掩春山滞上才。若道团圆似明月，此中须放桂花开。
有感:非关宋玉有微辞，却是襄王梦觉迟。一自高唐赋成后，楚天云雨尽堪疑。
骊山有感:骊岫飞泉泛暖香，九龙呵护玉莲房。平明每幸长生殿，不从金舆惟寿王。
别智玄法师:云鬓无端怨别离，十年移易住山期。东西南北皆垂泪，却是杨朱真本师。
赠孙绮新及第:长乐遥听上苑钟，彩衣称庆桂香浓。陆机始拟夸文赋，不觉云间有士龙。
代秘书赠弘文馆诸校书:清切曹司近玉除，比来秋兴复何如。崇文馆里丹霜后，无限红梨忆校书。
乱石:虎踞龙蹲纵复横，星光渐减雨痕生。不须并碍东西路，哭杀厨头阮步兵。
日日:日日春光斗日光，山城斜路杏花香。几时心绪浑无事，得及游丝百尺长。
过楚宫:巫峡迢迢旧楚宫，至今云雨暗丹枫。微生尽恋人间乐，只有襄王忆梦中。
龙池:龙池赐酒敞云屏，羯鼓声高众乐停。夜半宴归宫漏永，薛王沉醉寿王醒。
泪:永巷长年怨绮罗，离情终日思风波。湘江竹上痕无限，岘首碑前洒几多。人去紫台秋入塞，兵残楚帐夜闻歌。朝来灞水桥边问，未抵青袍送玉珂。
十字水期韦潘侍御同年不至时韦寓居水次故郭汾宁宅:伊水溅溅相背流，朱栏画阁几人游。漆灯夜照真无数，蜡炬晨炊竟未休。顾我有怀同大梦，期君不至更沈忧。西园碧树今谁主，与近高窗卧听秋。
流莺:流莺漂荡复参差，渡陌临流不自持。巧啭岂能无本意，良辰未必有佳期。风朝露夜阴晴里，万户千门开闭时。曾苦伤春不忍听，凤城何处有花枝。
出关宿盘豆馆对丛芦有感:芦叶梢梢夏景深，邮亭暂欲洒尘襟。昔年曾是江南客，此日初为关外心。思子台边风自急，玉娘湖上月应沉。清声不远行人去，一世荒城伴夜砧。
和韩录事送宫人入道:星使追还不自由，双童捧上绿琼輈。九枝灯下朝金殿，三素云中侍玉楼。凤女颠狂成久别，月娥孀独好同游。当时若爱韩公子，埋骨成灰恨未休。
即目:小鼎煎茶面曲池，白须道士竹间棋。何人书破蒲葵扇，记著南塘移树时。
七月二十九日崇让宅宴作:露如微霰下前池，月过回塘万竹悲。浮世本来多聚散，红蕖何事亦离披。悠扬归梦惟灯见，濩落生涯独酒知。岂到白头长只尔，嵩阳松雪有心期。
赠从兄阆之:怅望人间万事违，私书幽梦约忘机。荻花村里鱼标在，石藓庭中鹿迹微。幽径定携僧共入，寒塘好与月相依。城中猘犬憎兰佩，莫损幽芳久不归。
吴宫:龙槛沉沉水殿清，禁门深掩断人声。吴王宴罢满宫醉，日暮水漂花出城。
常娥:云母屏风烛影深，长河渐落晓星沈。常娥应悔偷灵药，碧海青天夜夜心。
残花:残花啼露莫留春，尖发谁非怨别人。若但掩关劳独梦，宝钗何日不生尘。
天津西望:虏马崩腾忽一狂，翠华无日到东方。天津西望肠真断，满眼秋波出苑墙。
西亭:此夜西亭月正圆，疏帘相伴宿风烟。梧桐莫更翻清露，孤鹤从来不得眠。
忆住一师:无事经年别远公，帝城钟晓忆西峰。炉烟消尽寒灯晦，童子开门雪满松。
昨夜:不辞鶗鴂妒年芳，但惜流尘暗烛房。昨夜西池凉露满，桂花吹断月中香。
海客:海客乘槎上紫氛，星娥罢织一相闻。只应不惮牵牛妒，聊用支机石赠君。
初食笋呈座中:嫩箨香苞初出林，於陵论价重如金。皇都陆海应无数，忍剪凌云一寸心。
寄蜀客:君到临邛问酒垆，近来还有长卿无。金徽却是无情物，不许文君忆故夫。
行至金牛驿寄兴元渤海尚书:楼上春云水底天，五云章色破巴笺。诸生个个王恭柳，从事人人庾杲莲。六曲屏风江雨急，九枝灯檠夜珠圆。深惭走马金牛路，骤和陈王白玉篇。
海上:石桥东望海连天，徐福空来不得仙。直遣麻姑与搔背，可能留命待桑田。
白云夫旧居:平生误识白云夫，再到仙檐忆酒垆。墙外万株人绝迹，夕阳惟照欲栖乌。
同学彭道士参寥:莫羡仙家有上真，仙家暂谪亦千春。月中桂树高多少，试问西河斫树人。
到秋:扇风淅沥簟流离，万里南风滞所思。守到清秋还寂寞，叶丹苔碧闭门时。
华师:孤鹤不睡云无心，衲衣筇杖来西林。院门昼锁回廊静，秋日当阶柿叶阴。
华岳下题西王母庙:神仙有分岂关情，八马虚随落日行。莫恨名姬中夜没，君王犹自不长生。
过华清内厩门:华清别馆闭黄昏，碧草悠悠内厩门。自是明时不巡幸，至今青海有龙孙。
乐游原:万树鸣蝉隔岸虹，乐游原上有西风。羲和自趁虞泉宿，不放斜阳更向东。
丹丘:青女丁宁结夜霜，羲和辛苦送朝阳。丹丘万里无消息，几对梧桐忆凤凰。
凤:万里峰峦归路迷，未判容彩借山鸡。新春定有将雏乐，阿阁华池两处栖。
梓州罢吟寄同舍:不拣花朝与雪朝，五年从事霍嫖姚。君缘接座交珠履，我为分行近翠翘。楚雨含情皆有托，漳滨卧病竟无憀。长吟远下燕台去，惟有衣香染未销。
病中早访招国李十将军遇挈家游曲江:十顷平波溢岸清，病来惟梦此中行。相如未是真消渴，犹放沱江过锦城。
昨日:昨日紫姑神去也，今朝青鸟使来赊。未容言语还分散，少得团圆足怨嗟。二八月轮蟾影破，十三弦柱雁行斜。平明钟后更何事，笑倚墙边梅树花。
樱桃花下:流莺舞蝶两相欺，不取花芳正结时。他日未开今日谢，嘉辰长短是参差。
故驿迎吊故桂府常侍有感:饥乌翻树晚鸡啼，泣过秋原没马泥。二纪征南恩与旧，此时丹旐玉山西。
槿花:风露凄凄秋景繁，可怜荣落在朝昏。未央宫里三千女，但保红颜莫保恩。
暮秋独游曲江:荷叶生时春恨生，荷叶枯时秋恨成。深知身在情长在，怅望江头江水声。
任弘农尉献州刺史乞假还京:黄昏封印点刑徒，愧负荆山入座隅。却羡卞和双刖足，一生无复没阶趋。
赠句芒神:佳期不定春期赊，春物夭阏兴咨嗟。愿得句芒索青女，不教容易损年华。
月夜重寄宋华阳姊妹:偷桃窃药事难兼，十二城中锁彩蟾。应共三英同夜赏，玉楼仍是水精帘。
访人不遇留别馆:卿卿不惜锁窗春，去作长楸走马身。闲倚绣帘吹柳絮，日高深院断无人。
雨中长乐水馆送赵十五滂不及:碧云东去雨云西，苑路高高驿路低。秋水绿芜终尽分，夫君太骋锦障泥。
汴上送李郢之苏州:人高诗苦滞夷门，万里梁王有旧园。烟幌自应怜白纻，月楼谁伴咏黄昏。露桃涂颊依苔井，风柳夸腰住水村。苏小小坟今在否，紫兰香径与招魂。
赠郑谠处士:浪迹江湖白发新，浮云一片是吾身。寒归山观随棋局，暖入汀洲逐钓轮。越桂留烹张翰鲙，蜀姜供煮陆机莼。相逢一笑怜疏放，他日扁舟有故人。
复至裴明府所居:伊人卜筑自幽深，桂巷杉篱不可寻。柱上雕虫对书字，槽中瘦马仰听琴。求之流辈岂易得，行矣关山方独吟。赊取松醪一斗酒，与君相伴洒烦襟。
览古:莫恃金汤忽太平，草间霜露古今情。空糊赪壤真何益，欲举黄旗竟未成。长乐瓦飞随水逝，景阳钟堕失天明。回头一吊箕山客，始信逃尧不为名。
子初郊墅:看山对酒君思我，听鼓离城我访君。腊雪已添墙下水，斋钟不散槛前云。阴移竹柏浓还淡，歌杂渔樵断更闻。亦拟村南买烟舍，子孙相约事耕耘。
汉南书事:西师万众几时回，哀痛天书近已裁。文吏何曾重刀笔，将军犹自舞轮台。几时拓土成王道，从古穷兵是祸胎。陛下好生千万寿，玉楼长御白云杯。
当句有对:密迩平阳接上兰，秦楼鸳瓦汉宫盘。池光不定花光乱，日气初涵露气干。但觉游蜂饶舞蝶，岂知孤凤忆离鸾。三星自转三山远，紫府程遥碧落宽。
井络:井络天彭一掌中，漫夸天设剑为峰。阵图东聚燕江石，边柝西悬雪岭松。堪叹故君成杜宇，可能先主是真龙。将来为报奸雄辈，莫向金牛访旧踪。
写意:燕雁迢迢隔上林，高秋望断正长吟。人间路有潼江险，天外山惟玉垒深。日向花间留返照，云从城上结层阴。三年已制思乡泪，更入新年恐不禁。
随师东:东征日调万黄金，几竭中原买斗心。军令未闻诛马谡，捷书惟是报孙歆。但须鸑鷟巢阿阁，岂假鸱鸮在泮林。可惜前朝玄菟郡，积骸成莽阵云深。
宋玉:何事荆台百万家，惟教宋玉擅才华。楚辞已不饶唐勒，风赋何曾让景差。落日渚宫供观阁，开年云梦送烟花。可怜庾信寻荒径，犹得三朝托后车。
韩同年新居饯韩西迎家室戏赠:籍籍征西万户侯，新缘贵婿起朱楼。一名我漫居先甲，千骑君翻在上头。云路招邀回彩凤，天河迢递笑牵牛。南朝禁脔无人近，瘦尽琼枝咏四愁。
奉和太原公送前杨秀才戴兼招杨正字戎:潼关地接古弘农，万里高飞雁与鸿。桂树一枝当白日，芸香三代继清风。仙舟尚惜乖双美，彩服何由得尽同。谁惮士龙多笑疾，美髭终类晋司空。
池边:玉管葭灰细细吹，流莺上下燕参差。日西千绕池边树，忆把枯条撼雪时。
贾生:宣室求贤访逐臣，贾生才调更无伦。可怜夜半虚前席，不问苍生问鬼神。
送王十三校书分司:多少分曹掌秘文，洛阳花雪梦随君。定知何逊缘联句，每到城东忆范云。
寄恼韩同年二首（时韩住萧洞）:帘外辛夷定已开，开时莫放艳阳回。年华若到经风雨，便是胡僧话劫灰。龙山晴雪凤楼霞，洞里迷人有几家。我为伤春心自醉，不劳君劝石榴花。
谒山:从来系日乏长绳，水去云回恨不胜。欲就麻姑买沧海，一杯春露冷如冰。
钧天:上帝钧天会众灵，昔人因梦到青冥。伶伦吹裂孤生竹，却为知音不得听。
失猿:祝融南去万重云，清啸无因更一闻。莫遣碧江通箭道，不教肠断忆同群。
戏题友人壁:花径逶迤柳巷深，小阑亭午啭春禽。相如解作长门赋，却用文君取酒金。
假日:素琴弦断酒瓶空，倚坐欹眠日已中。谁向刘灵天幕内，更当陶令北窗风。
寄远:姮娥捣药无时已，玉女投壶未肯休。何日桑田俱变了，不教伊水向东流。
王昭君:毛延寿画欲通神，忍为黄金不顾人。马上琵琶行万里，汉宫长有隔生春。
旧将军:云台高议正纷纷，谁定当时荡寇勋。日暮灞陵原上猎，李将军是故将军。
曼倩辞:十八年来堕世间，瑶池归梦碧桃闲。如何汉殿穿针夜，又向窗中觑阿环。
李卫公（德裕）:绛纱弟子音尘绝，鸾镜佳人旧会稀。今日致身歌舞地，木棉花暖鹧鸪飞。
韦蟾（一作寄怀韦蟾）:谢家离别正凄凉，少傅临岐赌佩囊。却忆短亭回首处，夜来烟雨满池塘。
县中恼饮席:晚醉题诗赠物华，罢吟还醉忘归家。若无江氏五色笔，争奈河阳一县花。
射鱼曲:思牢弩箭磨青石，绣额蛮渠三虎力。寻潮背日伺泅鳞，贝阙夜移鲸失色。纤纤粉簳馨香饵，绿鸭回塘养龙水。含冰汉语远于天，何由回作金盘死。
戏题赠稷山驿吏王全:绛台驿吏老风尘，耽酒成仙几十春。过客不劳询甲子，惟书亥字与时人。
和韦潘前辈七月十二日夜泊池州城下先寄上李使君:桂含爽气三秋首，蓂吐中旬二叶新。正是澄江如练处，玄晖应喜见诗人。
花下醉:寻芳不觉醉流霞，倚树沉眠日已斜。客散酒醒深夜后，更持红烛赏残花。
所居永乐县久旱，县宰祈祷得雨，因赋诗:甘膏滴滴是精诚，昼夜如丝一尺盈。只怪闾阎喧鼓吹，邑人同报朿长生。
正月十五夜闻京有灯，恨不得观:月色灯光满帝都，香车宝辇隘通衢。身闲不睹中兴盛，羞逐乡人赛紫姑。
赠赵协律皙:俱识孙公与谢公，二年歌哭处还同。已叨邹马声华末，更共刘卢族望通。南省恩深宾馆在，东山事往妓楼空。不堪岁暮相逢地，我欲西征君又东。
偶题二首:小亭闲眠微醉消，山榴海柏枝相交。水文簟上琥珀枕，傍有堕钗双翠翘。清月依微香露轻，曲房小院多逢迎。春丛定见饶栖鸟，饮罢莫持红烛行。
月:过水穿楼触处明，藏人带树远含清。初生欲缺虚惆怅，未必圆时即有情。
夜冷:树绕池宽月影多，村砧坞笛隔风萝。西亭翠被余香薄，一夜将愁向败荷。
正月崇让宅:密锁重关掩绿苔，廊深阁迥此徘徊。先知风起月含晕，尚自露寒花未开。蝙拂帘旌终展转，鼠翻窗网小惊猜。背灯独共余香语，不觉犹歌起夜来。
城外:露寒风定不无情，临水当山又隔城。未必明时胜蚌蛤，一生长共月亏盈。
南山赵行军新诗盛称游宴之洽，因寄一绝:莲幕遥临黑水津，櫜鞬无事但寻春。梁王司马非孙武，且免宫中斩美人。
曲江:望断平时翠辇过，空闻子夜鬼悲歌。金舆不返倾城色，玉殿犹分下苑波。死忆华亭闻唳鹤，老忧王室泣铜驼。天荒地变心虽折，若比阳春意未多。
景阳井:景阳宫井剩堪悲，不尽龙鸾誓死期。肠断吴王宫外水，浊泥犹得葬西施。
柳:江南江北雪初消，漠漠轻黄惹嫩条。灞岸已攀行客手，楚宫先骋舞姬腰。清明带雨临官道，晚日含风拂野桥。如线如丝正牵恨，王孙归路一何遥。
四皓庙:本为留侯慕赤松，汉庭方识紫芝翁。萧何只解追韩信，岂得虚当第一功。
送阿龟归华:草堂归意背烟萝，黄绶垂腰不奈何。因汝华阳求药物，碧松根下茯苓多。
九日:曾共山翁把酒时，霜天白菊绕阶墀。十年泉下无人问，九日樽前有所思。不学汉臣栽苜蓿，空教楚客咏江蓠。郎君官贵施行马，东阁无因再得窥。
赠司勋杜十三员外:杜牧司勋字牧之，清秋一首杜秋诗。前身应是梁江总，名总还曾字总持。心铁已从干镆利，鬓丝休叹雪霜垂。汉江远吊西江水，羊祜韦丹尽有碑。
天平公座中呈令狐令公时蔡京在坐京曾为僧徒故有第五句:罢执霓旌上醮坛，慢妆娇树水晶盘。更深欲诉蛾眉敛，衣薄临醒玉艳寒。白足禅僧思败道，青袍御史拟休官。虽然同是将军客，不敢公然子细看。
江上忆严五广休（一本入集外诗）:征南幕下带长刀，梦笔深藏五色毫。逢著澄江不敢咏，镇西留与谢功曹。
东南:东南一望日中乌，欲逐羲和去得无。且向秦楼棠树下，每朝先觅照罗敷。
题道静院院在中条山故王颜中丞所置虢州刺史…写真存焉:紫府丹成化鹤群，青松手植变龙文。壶中别有仙家日，岭上犹多隐士云。独坐遗芳成故事，褰帷旧貌似元君。自怜筑室灵山下，徒望朝岚与夕曛。
题小松:怜君孤秀植庭中，细叶轻阴满座风。桃李盛时虽寂寞，雪霜多后始青葱。一年几变枯荣事，百尺方资柱石功。为谢西园车马客，定悲摇落尽成空。
行次昭应县道上，送户部李郎中充昭义攻讨:将军大旆扫狂童，诏选名贤赞武功。暂逐虎牙临故绛，远含鸡舌过新丰。鱼游沸鼎知无日，鸟覆危巢岂待风。早勒勋庸燕石上，伫光纶綍汉廷中。
水斋:多病欣依有道邦，南塘宴起想秋江。卷帘飞燕还拂水，开户暗虫犹打窗。更阅前题已披卷，仍斟昨夜未开缸。谁人为报故交道，莫惜鲤鱼时一双。
奉同诸公题河中任中丞新创河亭四韵之作:万里谁能访十洲，新亭云构压中流。河鲛纵玩难为室，海蜃遥惊耻化楼。左右名山穷远目，东西大道锁轻舟。独留巧思传千古，长与蒲津作胜游。
过故府中武威公交城旧庄感事（武威公王茂元也）:信陵亭馆接郊畿，幽象遥通晋水祠。日落高门喧燕雀，风飘大树撼熊罴。新蒲似笔思投日，芳草如茵忆吐时。山下只今黄绢字，泪痕犹堕六州儿。
赠田叟:荷筱衰翁似有情，相逢携手绕村行。烧畬晓映远山色，伐树暝传深谷声。鸥鸟忘机翻浃洽，交亲得路昧平生。抚躬道地诚感激，在野无贤心自惊。
赠别前蔚州契苾使君:何年部落到阴陵，奕世勤王国史称。夜卷牙旗千帐雪，朝飞羽骑一河冰。蕃儿襁负来青冢，狄女壶浆出白登。日晚鸊鹈泉畔猎，路人遥识郅都鹰。
和人题真娘墓（真娘吴中乐妓墓在虎丘山下寺中）:虎丘山下剑池边，长遣游人叹逝川。罥树断丝悲舞席，出云清梵想歌筵。柳眉空吐效颦叶，榆荚还飞买笑钱。一自香魂招不得，只应江上独婵娟。
人日即事:文王喻复今朝是，子晋吹笙此日同。舜格有苗旬太远，周称流火月难穷。镂金作胜传荆俗，翦彩为人起晋风。独想道衡诗思苦，离家恨得二年中。
春日寄怀:世间荣落重逡巡，我独丘园坐四春。纵使有花兼有月，可堪无酒又无人。青袍似草年年定，白发如丝日日新。欲逐风波千万里，未知何路到龙津。
和刘评事永乐闲居见寄:白社幽闲君暂居，青云器业我全疏。看封谏草归鸾掖，尚贲衡门待鹤书。莲耸碧峰关路近，荷翻翠扇水堂虚。自探典籍忘名利，欹枕时惊落蠹鱼。
和马郎中移白菊见示:陶诗只采黄金实，郢曲新传白雪英。素色不同篱下发，繁花疑自月中生。浮杯小摘开云母，带露全移缀水精。偏称含香五字客，从兹得地始芳荣。
喜闻太原同院崔侍御台拜兼寄在台三二同年之什:鹏鱼何事遇屯同，云水升沉一会中。刘放未归鸡树老，邹阳新去兔园空。寂寥我对先生柳，赫奕君乘御史骢。若向南台见莺友，为传垂翅度春风。
无题:万里风波一叶舟，忆归初罢更夷犹。碧江地没元相引，黄鹤沙边亦少留。益德冤魂终报主，阿童高义镇横秋。人生岂得长无谓，怀古思乡共白头。
赤壁（又见《杜牧集》）:折戟沈沙铁未销，自将磨洗认前朝。东风不与周郎便，铜雀春深锁二乔。
定子（此诗又见《杜牧外集》，题作隋苑）:檀槽一抹广陵春，定子初开睡脸新。却笑吃虚隋炀帝，破家亡国为何人。
木兰花:洞庭波冷晓侵云，日日征帆送远人。几度木兰舟上望，不知元是此花身。
游灵伽寺（以下见《统签》）:碧烟秋寺泛湖来，水打城根古堞摧。尽日伤心人不见，石榴花满旧琴台。
骢马曲:连钱出塞蹋沙蓬，岂比当时御史骢。逐北自谙深碛路，连嘶谁念静边功。登山每与青云合，弄影应知碧草同。今日虏平将换妾，不如罗袖舞春风。
送温庭筠尉方城:何事明时泣玉频，长安不见杏园春。凤凰诏下虽沾命，鹦鹉才高却累身。且尽绿醽销积恨，莫辞黄绶拂行尘。方城若比长沙路，犹隔千山与万津。
及第后宿平康里（一作平康妓诗）:银缸斜背解鸣珰，小语偷声贺玉郎。从此不知兰麝贵，夜来新染桂枝香。
望终南山:红尘白日长安路，马足车轮不暂闲。唯有茂陵多病客，每来高处望南山。
秋日零陵与幕下诸宾游河夜饮:湘月蘋风乍畅襟，烛前江水练千寻。新秋宋玉能为赋，永夕袁安好共吟。辇下翠蛾须强展，尊中绿蚁且徐斟。汀沙渐有珠凝露，缓棹兰桡任夜深。
赠妓行云诗:最爱铅华薄薄妆，更兼衣著又鹅黄。从来南国名佳丽，何事今朝在北行。
纪梦（一作梦入琼台，本事诗及唐诗纪事并作许浑）:晚入瑶台露气清，天风飞下步虚声。尘心未尽俗缘在，十里下山空月明。
题朝阳岩:蹑石攀萝路不迷，晓天风好浪花低。洞名独占朝阳号，应有梧桐待凤栖。
咸阳有怀:山连河水碧氛氲，瑞气东移拥圣君。秦苑有花空笑日，汉陵无主自侵云。古槐堤上莺千啭，远渚沙中鹭一群。赖与渊明同把菊，烟郊西望夕阳曛。
晴望九华山:九华闲望簇清虚，气象群峰尽不如。惆怅都南挂冠吏，无人解向此山居。
七夕诗（一作李郢诗）:乌鹊桥头双扇开，年年一度过河来。莫嫌天上稀相见，犹胜人间去不回。欲减烟花饶俗世，暂烦云月掩楼台。别时旧路长清浅，岂肯离情似死灰。
曲江上巳:长堤十里转香车，两岸烟花锦不如。欲问神仙在何处，紫云楼阁向空虚。
题七夕图:帝子吹箫上翠微，秋风一曲凤凰归。明年七月重相见，依旧高悬织女机。
长安春暮:客在关西春暮夜，还同江外已清明。三更独立看花月，惟欠子规啼一声。
舟行:平沙极浦无人度，犹系孤舟寒草西。半夜起看潮上月，万山中有一猿啼。
送僧:阙下僧归山顶寺，却看朝日下方明。莫道野人寻不见，半天云里有钟声。
中秋月:三十六旬盈复缺，百年堪喜又堪伤。劝君莫惜登楼望，云放婵娟不久长。
赠毛仙翁:莫将凡圣比云泥，椿菌之年本不齐。度世无劳大稻米，升天只用半刀圭。人间嗟对黄昏槿，海上闲听碧落鸡。旌节行中令引道，便从尘外踏丹梯。
经刘校书墓:远冢松回曲渚风，一官闻是校书终。霜情月思今何在，零落人间策子中。
蒋处士宅喜闲公至:绝杯夏别螺江渡，单钵春过处士斋。尝茗议空经不夜，照花明月影侵阶。
绝句（一作忆友人）:银地无尘金菊开，紫梨红枣堕莓苔。一泓秋水一轮月，今夜故人来不来。
禁署早春晴望:御林闻有早莺声，玉槛春香九陌晴。寒著霁云归紫阁，暖浮佳气动芳城。宫池日到冰初解，辇路风吹草欲生。鸳侣此时皆赋咏，商山雪在思尤清。
山中寻道人不遇:年过弱冠风尘里，常拟随师学炼形。石路特来寻道者，云房空见有仙经。棋于松底留残局，鹤向潭边退数翎。便欲此居闲到老，先生何日下青冥。
送祖山人归山:独来朝市笑浮云，却忆烟霞出帝城。不说金丹能点化，空教弟子学长生。壶中泻酒看云影，洞里逢师下鹤迎。料得仙家玉牌上，已镌白日上升名。
悲老宫人:白发宫娃不解悲，满头犹自插花枝。曾缘玉貌君王宠，准拟人看似旧时。
村中闲步:闲共野人临野水，新秋高树挂清晖。不知尘里无穷事，白鸟双飞入翠微。
上巳日:未敢分明赏物华，十年如见梦中花。游人过尽衡门掩，独自凭栏到日斜。
秋夜:秋气满堂孤烛冷，清宵无寐忆山归。窗前月过三更后，细竹吟风似雨微。
长门怨:争得一人闻此怨，长门深夜有妍姝。早知雨露翻相误，只插荆钗嫁匹夫。
贾妇怨:嫁与商人头欲白，未曾一日得双行。任君逐利轻江海，莫把风涛似妾轻。
寄友人:风飒沉思眼忽开，尘埃污得是庸才。那堪更见巢松鹤，飞入青云不下来。
晏起:日过辰时犹在梦，客来应笑也求名。浮生自得长高枕，不向人间与命争。
马上别单于刘评事（时太和公主还京，评事罢举起职）:庙谋宏远人难测，公主生还帝感深。天下底平须共喜，一时闲事莫惊心。
赠从弟谷:此世荣枯岂足惊，相逢惟要眼长青。从来不爱三闾死，今日凭君莫独醒。
别山居:万壑千岩景象开，登临未足又须回。凭师莫断松间路，秋月圆时弟子来。
赠道人:长在城中无定业，卖丹磨镜两途贫。三山来往寻常事，不省曾惊市井人。
对月寄同志:霜满中庭月在林，塞鸿频过又更深。支颐不语相思坐，料得君心似我心。
忆鹤:白丝翎羽丹砂顶，晓度秋烟出翠微。来向孤松枝上立，见人吟苦却高飞。
绝句:得即高歌失即休，多悲多恨谩悠悠。今朝有酒今朝醉，明日愁来明日愁。
郡中有怀寄上睦州员外杜十三兄:城枕溪流更浅斜，丽谯连带邑人家。经冬野菜青青色，未腊山梅处处花。虽免嶂云生岭上，永无音信到天涯。如今岁晏从羁滞，心喜弹冠事不赊。
落花:春光冉冉归何处，更向花前把一杯。尽日问花花不语，为谁零落为谁开。
梦仙谣:蟾蜍夜作青冥烛，螮蝀晴为碧落梯。好个分明天上路，谁教深入武陵溪。
贺邓璠使君正拜袁州:六年惠爱及黎甿，大府论功俟陟明。尺一诏书天上降，二千石禄世间荣。新添画戟门增峻，旧蹑青云路转平。更待皇恩醒善政，碧油幢到郡斋迎。
和严恽落花诗:花落花开人世梦，衰荣闲事且持杯。春风底事轻摇落，何似从来不要开。
咏宣律和尚袈裟:共覆三衣中夜寒，披时不镇尼师坛。无因盖得龙宫地，畦里尘飞叶相残。
宿新安村步:淅淅寒流涨浅沙，月明空渚遍芦花。离人偶宿孤村下，永夜闻砧一两家。
远闻本郡行春到旧山二首:一身从宦留京邑，五马遥闻到旧山。已领烟霞光野径，深惭老幼候柴关。清风借响松筠外，画隼停晖水石间。定掩溪名在图传，共知轩盖此登攀。
和崔使君临发不得观积雪:贫居稍与池塘近，旬日轩车不降来。一树琼花空有待，晓风看落满青苔。
别青州妓段东美:经年邮驿许安栖，一会他乡别恨迷。今日海帆飘万里，不堪肠断对含啼。阿母桃花方似锦，王孙草色正如烟。不须更向沧溟望，惆怅欢情恰一年。
咏韦皋:宣父从周又适秦，昔贤谁少出风尘。当时甚讶张延赏，不识韦皋是贵人。
进宣宗收复河湟诗:边陲万里注恩波，宇宙群芳洽凯歌。右地名王争解辫，远方戎垒尽投戈。烟尘永息三秋戍，瑞气遥清九折河。共遇圣明千载运，更观俗阜与时和。
咏架上鹰:天边心胆架头身，欲拟飞腾未有因。万里碧霄终一去，不知谁是解绦人。
除浙东留题桂郡林亭:紫泥远自金銮降，朱旆翻驰镜水头。陶令风光偏畏夜，子牟衰鬓暗惊秋。西邻月色何时见，南国春光岂再游。莫遣艳歌催客醉，不堪回首翠蛾愁。
和元常侍除浙东留题:谢安致理逾三载，黄霸清声彻九重。犹辍珮环归凤阙，且将仁政到稽峰。林间立马罗千骑，池上开筵醉一钟。共喜甘棠有新咏，独惭霜鬓又攀龙。
咏柳:弱植惊风急自伤，暮来翻遣思悠扬。曾飘紫陌随高下，敢拂朱阑竞短长。萦砌乍飞还乍舞，扑池如雪又如霜。莫令岐路频攀折，渐拟垂阴到画堂。
宫词:十二楼中尽晓妆，望仙楼上望君王。锁衔金兽连环冷，水滴铜龙昼漏长。云髻罢梳还对镜，罗衣欲换更添香。遥窥正殿帘开处，袍袴宫人扫御床。
长安春日:穷途日日困泥沙，上苑年年好物华。荆棘不当车马道，管弦长奏绮罗家。王孙草上悠扬蝶，少女风前烂熳花。懒出任从游子笑，入门还是旧生涯。
韦寿博书斋（一作温庭筠诗）:玄晏先生已白头，不随鹓鹭狎群鸥。元卿谢免开三径，平仲朝归卧一裘。醉后独知殷甲子，病来犹作晋春秋。尘缨未濯今如此，野水无情处处流。
潼关河亭:重冈如抱岳如蹲，屈曲秦川势自尊。天地并功开帝宅，山河相湊束龙门。橹声呕轧中流渡，柳色微茫远岸村。满眼波涛终古事，年来惆怅与谁论。
送衢州崔员外:笑分铜虎别京师，岭下山川想到时。红树暗藏殷浩宅，绿萝深覆偃王祠。风茅向暖抽书带，露竹迎风舞钓丝。休指岩西数归日，知君已负白云期。
开元后乐:莫奏开元旧乐章，乐中歌曲断人肠。邠王玉笛三更咽，虢国金车十里香。一自犬戎生蓟北，便从征战老汾阳。中原骏马搜求尽，沙苑年来草又芳。
汉武宫辞:汉武清斋夜筑坛，自斟明水醮仙官。殿前玉女移香案，云际金人捧露盘。绛节几时还入梦，碧桃何处更骖鸾。茂陵烟雨埋弓剑，石马无声蔓草寒。
潼关驿亭:河上关门日日开，古今名利旋堪哀。终军壮节埋黄土，杨震丰碑翳绿苔。寸禄应知沾有分，一官常惧处非才。犹惊往岁同袍者，尚逐江东计吏来。
五峰隐者:烟霞壁立水溶溶，路转崖回旦暮中。鸂鶒畏人沈涧月，山羊投石挂岩松。高斋既许陪云宿，晚稻何妨为客舂。今日见君嘉遁处，悔将名利役疏慵。
上吏部崔相公:龙门曾共战惊澜，雷电浮云出浚湍。紫府有名同羽化，碧霄无路却泥蟠。公车未结王生袜，客路虚弹贡禹冠。今日垆锤任真宰，暂回风水不应难。
送刘郎中牧杭州:一州横制浙江湾，台榭参差积翠间。楼下潮回沧海浪，枕边云起剡溪山。吴江水色连堤阔，越俗舂声隔岸还。圣代牧人无远近，好将能事济清闲。
贫女吟:残妆满面泪阑干，几许幽情欲话难。云髻懒梳愁拆凤，翠蛾羞照恐惊鸾。南邻送女初鸣珮，北里迎妻已梦兰。惟有深闺憔悴质，年年长凭绣床看。
夜宴观妓:灯火荧煌醉客豪，卷帘罗绮艳仙桃。纤腰怕束金蝉断，鬓发宜簪白燕高。愁傍翠蛾深八字，笑回丹脸利双刀。无因得荐阳台梦，愿拂余香到缊袍。
送西川杜司空赴镇:黑眉玄发尚依然，紫绶金章五十年。三入凤池操国柄，八分龙节付兵权。东周城阙中天外，西蜀楼台落日边。莫遣洪垆旷真宰，九流人物待陶甄。
长安夜雨:滞雨通宵又彻明，百忧如草雨中生。心关桂玉天难晓，运落风波梦亦惊。压树早鸦飞不散，到窗寒鼓湿无声。当年志气俱消尽，白发新添四五茎。
猎骑:兵印长封入卫稀，碧空云尽早霜微。浐川桑落雕初下，渭曲禾收兔正肥。陌上管弦清似语，草头弓马疾如飞。岂知万里黄云戍，血迸金疮卧铁衣。
金城宫:忆昔明皇初御天，玉舆频此驻神仙。龙盘藻井喷红艳，兽坐金床吐碧烟。云外笙歌岐薛醉，月中台榭后妃眠。自从戎马生河雒，深锁蓬莱一百年。
惊秋:露竹风蝉昨夜秋，百年心事付东流。明霜义分成虚话，阜俗文章惜暗投。长笑李斯称溷鼠，每多庄叟喻牺牛。五湖烟水盈归梦，芦荻花中一钓舟。
六街尘:六街尘起鼓冬冬，马足车轮在处通。百役并驱衣食内，四民长走路岐中。年光与物随流水，世事如花落晓风。名利到身无了日，不知今古旋成空。
悼古:细推今古事堪愁，贵贱同归土一丘。汉武玉堂人岂在，石家金谷水空流。光阴自旦还将暮，草木从春又到秋。闲事与时俱不了，且将身暂醉乡游。
九华观废月池（一作题昭华公主废池馆）:曾发箫声水槛前，夜蟾寒沼两婵娟。微波有恨终归海，明月无情却上天。白鸟带将林外雪，绿荷枯尽渚中莲。荣华不肯人间住，须读庄生第一篇。
社日游开元观（时当水荒之后）:松柏当轩蔓桂篱，古坛衰草暮风吹。荒凉院宇无人到，寂寞烟霞只自知。浪渍法堂余像设，水存虚殿半科仪。因求天宝年中梦，故事分明载折碑。
九日曲池游眺:陌上秋风动酒旗，江头丝竹竞相追。正当海晏河清日，便是修文偃武时。绣毂尽为行乐伴，艳歌皆属太平诗。微臣幸忝颁尧历，一望郊原惬所思。
九日郡斋有感:白日贪长夜更长，百般无意更思量。三冬不见秦中雪，九日惟添鬓畔霜。霞泛水文沈暮色，树凌金气发秋光。楼前野菊无多少，一雨重开一番黄。
九日嘉州发军亭即事:三江分注界平沙，何处云山是我家。舞鹤洲中翻白浪，掬金滩上折黄花。不愁故国归无日，却恨浮名苦有涯。向暮酒酣宾客散，水天狼藉变余霞。
九日雨中言怀:糕果盈前益自愁，那堪风雨滞刀州。单床冷席他乡梦，紫樧黄花故国秋。万里音书何寂寂，百年生计甚悠悠。潜将满眼思家泪，洒寄长江东北流。
题剑门先寄上西蜀杜司徒:峭壁横空限一隅，划开元气建洪枢。梯航百货通邦计，键闭诸蛮屏帝都。西蹙犬戎威北狄，南吞荆郢制东吴。千年管钥谁熔范，只自先天造化炉。
八月初一驾幸延喜楼看冠带降戎:城头旭日照阑干，城下降戎彩仗攒。九陌尘埃千骑合，万方臣妾一声欢。楼台乍仰中天易，衣服初回左衽难。清水莫教波浪浊，从今赤岭属长安。
送司徒相公赴阙:丞相衔恩赴阙时，锦城寒菊始离披。龙媒旧识朝天路，鸡树长虚入梦枝。十载殿廷连步武，两来庸蜀抚疲羸。莫愁中土无人识，自有明明圣主知。
送灵州田尚书:阴风猎猎满旗竿，白草飕飕剑气攒。九姓羌浑随汉节，六州蕃落从戎鞍。霜中入塞雕弓硬，月下翻营玉帐寒。今日路傍谁不指，穰苴门户惯登坛。
座中走笔送前萧使君:笙歌惨惨咽离筵，槐柳阴阴五月天。未学苏秦荣佩印，却思平子赋归田。芙蓉欲绽溪边蕊，杨柳初迷渡口烟。自笑无成今老大，送君垂泪郭门前。
重送徐州李从事商隐:晓乘征骑带犀渠，醉别都门惨袂初。莲府望高秦御史，柳营官重汉尚书。斩蛇泽畔人烟晓，戏马台前树影疏。尺组挂身何用处，古来名利尽丘墟。
醉中闻甘州:老听笙歌亦解愁，醉中因遣合甘州。行追赤岭千山外，坐想黄河一曲流。日暮岂堪征妇怨，路傍能结旅人愁。左绵刺史心先死，泪满朱弦催白头。
北亭醉后叙旧赠东川陈书记:二十年前事尽空，半随波浪半随风。谋身喜断韩鸡尾，辱命羞携楚鹊笼。符竹谬分锦水外，妻孥犹隔散关东。临岐莫怪朱弦绝，曾是君家入爨桐。
宣政殿前陪位观册顺宗宪宗皇帝尊号:楼头钟鼓递相催，曙色当衙晓仗开。孔雀扇分香案出，衮龙衣动册函来。金泥照耀传中旨，玉节从容引上台。盛礼永尊徽号毕，圣慈南面不胜哀。
醉中看花因思去岁之任:去岁乘轺出上京，军机旦暮促前程。狂花野草途中恨，春月秋风剑外情。愁见瘴烟遮路色，厌闻溪水下滩声。不辞醉伴诸年少，羞对红妆白发生。
题白马驿:晚麦芒干风似秋，旅人方作蜀门游。家林渐隔梁山远，客路长依汉水流。满壁存亡俱是梦，百年荣辱尽堪愁。胸中愤气文难遣，强指丰碑哭武侯。
题筹笔驿:天地三分魏蜀吴，武侯倔起赞訏谟。身依豪杰倾心术，目对云山演阵图。赤伏运衰功莫就，皇纲力振命先徂。出师表上留遗恳，犹自千年激壮夫。
贺杨收作相:阙下憧憧车马尘，沈浮相次宦游身。须知金印朝天客，同是沙堤避路人。威凤偶时因瑞圣，应龙无水谩通神。立门不是趋时客，始向穷途学问津。
元日田家:南村晴雪北村梅，树里茅檐晓尽开。蛮榼出门儿妇去，乌龙迎路女郎来。相逢但祝新正寿，对举那愁暮景催。长笑士林因宦别，一官轻是十年回。
送庆上人归湖州因寄道儒座主:上人今去白蘋洲，霅水苕溪我旧游。夜雨暗江渔火出，夕阳沈浦雁花收。闲听别鸟啼红树，醉看归僧棹碧流。若见儒公凭寄语，数茎霜鬓已惊秋。
早发剡山（一作赵嘏诗）:正怀何谢俯长流，更览余封识嵊州。树色老依官舍晚，溪声凉傍客衣秋。南岩气爽横郛郭，天姥云晴拂寺楼。日暮不堪还上马，蓼花风起路悠悠。
题春台观:殿前松柏晦苍苍，杏绕仙坛水绕廊。垂露额题精思院，博山炉袅降真香。苔侵古碣迷陈事，云到中峰失上方。便拟寻溪弄花去，洞天谁更待刘郎。
春晚东园晓思:剑外春余日更长，东园留醉乐高张。松杉露滴无情泪，桃杏风飘不语香。莺恋叶深啼绿树，燕窥巢稳坐雕梁。也知留滞年华晚，争那樽前乐未央。
芙蓉溪送前资州裴使君归京宁拜户部裴侍郎:桑柘林枯荞麦干，欲分离袂百忧攒。临溪莫话前途远，举酒须歌后会难。薄宦未甘霜发改，夹衣犹耐水风寒。遥知阮巷归宁日，几院儿童候马看。
伏闻令公疾愈对见延英，因有贺诗远封投献:吉语云云海外传，令公疾愈起朝天。皇风再扇寰区内，人镜重开日月边。光启四门通寿域，深疏万顷溉情田。陪臣自讶迷津久，愿识方舟济巨川。
题独孤处士村居:江上园庐荆作扉，男驱耕犊妇鸣机。林峦当户茑萝暗，桑柘绕村姜芋肥。几亩稻田还谓业，两间茆舍亦言归。何如一被风尘染，到老云云相是非。
题上皇观:狂寇穷兵犯帝畿，上皇曾此振戎衣。门前卫士传清警，砌下奚官扫翠微。云驻寿宫三洞启，日回仙仗六龙归。当时丹凤衔书处，老柏苍苍已合围。
奉和仆射相公送东川李支使归使府夏侯相公:两地交通布政和，上台深喜使星过。欢留白日千钟酒，调入青云一曲歌。寒柳翠添微雨重，腊梅香绽细枝多。平津万一言卑散，莫忘高松寄女萝。
送封尚书节制兴元:大封茅土镇褒中，醉出都门杀气雄。陌上晚花迎虎节，马前新月学弯弓。珂临响涧声先合，旆到春山色更红。欲识真心报天子，满旗全是发生风。
题黄花驿:孤戍迢迢蜀路长，鸟鸣山馆客思乡。更看绝顶烟霞外，数树岩花照夕阳。
凉州词:昨夜蕃兵报国仇，沙州都护破凉州。黄河九曲今归汉，塞外纵横战血流。
嘉陵江:备问嘉陵江水湄，百川东去尔西之。但教清浅源流在，天路朝宗会有期。
观猎:马缩寒毛鹰落膘，角弓初暖箭新调。平原踏尽无禽出，竟日翻身望碧霄。
狼烟:三道狼烟过碛来，受降城上探旗开。传声却报边无事，自是官军入抄回。
侠少年:绿眼胡鹰踏锦鞲，五花骢马白貂裘。往来三市无人识，倒把金鞭上酒楼。
感塞:满塞旌旗镇上游，各分天子一方忧。无因得见歌舒翰，可惜西山十八州。
听曹刚弹琵琶:禁曲新翻下玉都，四弦掁触五音殊。不知天上弹多少，金凤衔花尾半无。
定山寺:十里松萝映碧苔，一川晴色镜中开。遥闻上界翻经处，片片香云出院来。
越王楼送高梓州入朝:乘递初登建外州，倾心喜事富人侯。让当游艺依仁日，便到攀辕卧辙秋。容听巴歌消子夜，许陪仙躅上危楼。欲知恨恋情深处，听取长江旦暮流。
送李蕴赴郑州因献卢郎中（以下九首并见《赵嘏集》）:仆射陂西想到时，满川晴色见旌旗。马融闲卧笛声远，王粲醉吟楼影移。几日赋诗秋水寺，经年草诏白云司。唯君此去人多羡，却是恩深自不知。
送裴评事:塞垣从事识兵机，只拟平戎不拟归。入夜笳声含白发，报秋榆叶落征衣。城临战垒黄云晚，马渡寒沙夕照微。此别不应书断绝，满天霜雪有鸿飞。
送沈单作尉江都（一作许浑诗）:炀帝都城春水边，笙歌夜上木兰船。三千宫女自涂地，十万人家如洞天。焰焰花枝官舍晚，重重云影寺墙连。少年作尉须矜慎，莫向楼前坠马鞭。
送薛耽先辈归谒汉南:云绕千峰驿路长，谢家联句待檀郎。手持碧落新攀桂，月在东轩旧选床。几日旌幢延骏马，到时冰玉动华堂。孔门多少风流处，不遣颜回识醉乡。
送同年郑祥先辈归汉南（时恩门相公镇山南）:年来惊喜两心知，高处同攀次第枝。人倚绣屏闲赏夜，马嘶花径醉归时。声名本自文章得，藩溷曾劳笔砚随。家去恩门四千里，只应从此梦旌旗。
李先辈擢第东归有赠送:金榜前头无是非，平人分得一枝归。正怜日暖云飘路，何处宴回风满衣。门掩长淮心更远，渡连芳草马如飞。茂陵自笑犹多病，空有书斋在翠微。
送韩绛归淮南寄韩绰先辈:岛上花枝系钓船，隋家宫畔水连天。江帆自落鸟飞外，月观静依春色边。门巷草生车辙在，朝廷恩及雁行联。相逢且问昭州事，曾鼓庄盆对逝川。
送卢缄归扬州:曾向雷塘寄掩扉，荀家灯火有余辉。关河日暮望空极，杨柳渡头人独归。隋苑荒台风袅袅，灞陵残雨梦依依。今年春色还相误，为我江边谢钓矶。
送剡客:两重江外片帆斜，数里林塘绕一家。门掩右军余水石，路横诸谢旧烟霞。扁舟几处逢溪雪，长笛何人怨柳花。若到天台洞阳观，葛洪丹井在云涯。
送萧俛相公归山（一作赵嘏诗）:眼前轩冕是鸿毛，天上人情谩自劳。脱却朝衣便东去，青云不及白云高。
石膏枕:表里通明不假雕，冷于春雪白于瑶。朝来送在凉床上，只怕风吹日炙销。
寄道者:洞庭先生归路长，海云望极春茫茫。别来几度向蓬岛，自傍瑶台折灵草。
长安晚秋（一作秋望，一作秋夕）:云物凄凉拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。
齐安早秋:流年堪惜又堪惊，砧杵风来满郡城。高鸟过时秋色动，征帆落处暮云平。思家正叹江南景，听角仍含塞北情。此日沾襟念岐路，不知何处是前程。
东望:楚江横在草堂前，杨柳洲西载酒船。两见梨花归不得，每逢寒食一潸然。斜阳映阁山当寺，微绿含风月满川。同郡故人攀桂尽，把诗吟向泬寥天。
长安月夜与友人话故山（一作旧山，一作故人）:宅边秋水浸苔矶，日日持竿去不归。杨柳风多潮未落，蒹葭霜冷雁初飞。重嘶匹马吟红叶，却听疏钟忆翠微。今夜秦城满楼月，故人相见一沾衣。
题横水驿双峰院松（一作横水馆双松）:故园溪上雪中别，野馆门前云外逢。白发渐多何事苦，清阴长在好相容。迎风几拂朝天骑，带月犹含度岭钟。更忆葛洪丹井畔，数株临水欲成龙。
发剡中（武德中置嵊州）:正怀何谢俯长流，更览余封识嵊州。树色老依官舍晚，溪声凉傍客衣秋。南岩气爽横郛郭，天姥云晴拂寺楼。日暮不堪还上马，蓼花风起路悠悠。
登安陆西楼:楼上华筵日日开，眼前人事只堪哀。征车自入红尘去，远水长穿绿树来。云雨暗更歌舞伴，山川不尽别离杯。无由并写春风恨，欲下郧城首重回。
九日陪越州元相燕龟山寺:佳晨何处泛花游，丞相筵开水上头。双影旆摇山雨霁，一声歌动寺云秋。林光静带高城晚，湖色寒分半槛流。共贺万家逢此节，可怜风物似荆州。
经汉武泉:芙蓉苑里起清秋，汉武泉声落御沟。他日江山映蓬鬓，二年杨柳别渔舟。竹间驻马题诗去，物外何人识醉游。尽把归心付红叶，晚来随水向东流。
曲江春望怀江南故人:杜若洲边人未归，水寒烟暖想柴扉。故园何处风吹柳，新雁南来雪满衣。目极思随原草遍，浪高书到海门稀。此时愁望情多少，万里春流绕钓矶。
上令狐相公:鹗在卿云冰在壶，代天才业奉訏谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，犹许诗家属和无。
忆山阳:家在枚皋旧宅边，竹轩晴与楚坡连。芰荷香绕垂鞭袖，杨柳风横弄笛船。城碍十洲烟岛路，寺临千顷夕阳川。可怜时节堪归去，花落猿啼又一年。
二（一作寒食遣怀）:折柳城边起暮愁，可怜春色独怀忧。伤心正叹人间事，回首更惭江上鸥。鶗鴂声中寒食雨，芙蓉花外夕阳楼。凭高满眼送清渭，去傍故山山下流。
送僧归庐山:禅栖忽忆五峰游，去著方袍谢列侯。经启楼台千叶曙，锡含风雨一枝秋。题诗片石侵云在，洗钵香泉覆菊流。却忆前年别师处，马嘶残月虎溪头。
赠天卿寺神亮上人（师不下寺已五年）:五看春尽此江濆，花自飘零日自曛。空有慈悲随物念，已无踪迹在人群。迎秋日色檐前见，入夜钟声竹外闻。笑指白莲心自得，世间烦恼是浮云。
降虏:广武溪头降虏稀，一声寒角怨金微。河湟不在春风地，歌舞空裁雪夜衣。铁马半嘶边草去，狼烟高映塞鸿飞。扬雄尚白相如吃，今日何人从猎归。
平戎（时谏官谕北虏未回，天德军帅请修城备之）:边声一夜殷秋鼙，牙帐连烽拥万蹄。武帝未能忘塞北，董生才足使胶西。冰横晓渡胡兵合，雪满穷沙汉骑迷。自古平戎有良策，将军不用倚云梯。
宿楚国寺有怀:风动衰荷寂寞香，断烟残月共苍苍。寒生晚寺波摇壁，红堕疏林叶满床。起雁似惊南浦棹，阴云欲护北楼霜。江边松菊荒应尽，八月长安夜正长。
早发剡中石城寺:暂息劳生树色间，平明机虑又相关。吟辞宿处烟霞去，心负秋来水石闲。竹户半开钟未绝，松枝静霁鹤初还。明朝一倍堪惆怅，回首尘中见此山。
寄归:三年踏尽化衣尘，只见长安不见春。马过雪街天未曙，客迷关路泪空频。桃花坞接啼猿寺，野竹庭通画鹢津。早晚相酬身事了，水边归去一闲人。
献淮南李相公:傅岩高静见台星，庙略当时讨不庭。万里有云归碧落，百川无浪到沧溟。军中老将传兵术，江上诸侯受政经。闻道国人思再入，熔金新铸鹤仪形。
淮信贺滕迈台州:凋瘵民思太古风，上贤绥辑副宸衷。舟移清镜禹祠北，路转翠屏天姥东。旌旆影前横竹马，咏歌声里乐樵童。遥知到郡沧波晏，三岛离离一望中。
下第寄宣城幕中诸公:一醉曾将万事齐，暂陪欢去便如泥。黄花李白墓前路，碧浪桓彝宅后溪。九月霜中随计吏，十年江上灌春畦。莫言春尽不惆怅，自有闲眠到日西。
送令狐郎中赴郢州:佐幕才多始拜侯，一门清贵动神州。霜蹄晓驻秦云断，野旆晴翻郢树秋。几处尘生随候骑，半江帆尽见分流。大冯罢相吟诗地，莫惜频登白雪楼。
送卢缄归扬州:曾向雷塘寄掩扉，荀家灯火有余辉。关河日暮望空极，杨柳渡头人独归。隋苑荒台风袅袅，灞陵残雨梦依依。今年春色还相误，为我江边谢钓矶。
送李裴评事:塞垣从事识兵机，只拟平戎不拟归。入夜笳声含白发，报秋榆叶落征衣。城临战垒黄云晚，马渡寒沙夕照微。此别不应书断绝，满天霜雪有鸿飞。
别麻氏:晓哭呱呱动四邻，于君我作负心人。出门便涉东西路，回首初惊枕席尘。满眼泪珠和语咽，旧窗风月更谁亲。分离况值花时节，从此东风不似春。
代人赠别:月自斜窗梦自惊，衷肠中有万愁生。清猿处处三声尽，碧落悠悠一水横。平子定情词丽绝，诗人匪石誓分明。会须携手乘鸾去，箫史楼台在玉京。
寒食新丰别友人:一百五日家未归，新丰鸡犬独依依。满楼春色傍人醉，半夜雨声前计非。缭绕沟塍含绿晚，荒凉树石向川微。东风吹泪对花落，憔悴故交相见稀。
李侍御归山同宿华严寺:家有青山近玉京，风流柱史早知名。园林手植自含绿，霄汉眼看当去程。处处白云迷驻马，家家红树近流莺。相逢一宿最高寺，夜夜翠微泉落声。
今年新先辈以遏密之际每有宴集必资清谈书此奉贺:天上高高月桂丛，分明三十一枝风。满怀春色向人动，遮路乱花迎马红。鹤驭回飘云雨外，兰亭不在管弦中。居然自是前贤事，何必青楼倚翠空。
自遣:晚树疏蝉起别愁，远人回首忆沧洲。江连故国无穷恨，日带残云一片秋。久客转谙时态薄，多情只共酒淹留。到头生长烟霞者，须向烟霞老始休。
浙东陪元相公游云门寺:松下山前一径通，烛迎千骑满山红。溪云乍敛幽岩雨，晓气初高大旆风。小槛宴花容客醉，上方看竹与僧同。归来吹尽岩城角，路转横塘乱水东。
陪韦中丞宴扈都头花园（一作楚州宴花楼）:门下烟横载酒船，谢家携客醉华筵。寻花偶坐将军树，饮水方重刺史天。几曲艳歌春色里，断行高鸟暮云边。分明听得舆人语，愿及行春更一年。
花园即事呈常（一作韦中丞）:烟暖池塘柳覆台，百花园里看花来。烧衣焰席三千树，破鼻醒愁一万杯。不肯为歌随拍落，却因令舞带香回。山公仰尔延宾客，好傍春风次第开。
宿何书记先辈延福新居:松下有琴闲未收，一灯高为石丛留。诗情似到山家夜，树色轻含御水秋。小榼提携终永日，半斑容鬓漫生愁。因君抚掌问时俗，紫阁堆檐不举头。
秦中逢王处士:万水东流去不回，先生独自负仙才。蕊宫横浪海边别，鹤翅驻云天上来。几处吹箫森羽卫，谁家残月下楼台。春风正好分琼液，乞取当时白玉杯。
江上逢许逸人:是非处处生尘埃，唯君襟抱无嫌猜。收帆依雁湓浦宿，带雨别僧衡岳回。芳樽稍驻落日唱，醉袖更拂长云开。清秋华发好相似，却把钓竿归去来。
和令狐补阙春日独游西街:左掖初辞近侍班，马嘶寻得过街闲。映鞭柳色微遮水，随步花枝欲碍山。暖泛鸟声来席上，醉从诗句落人间。此时失意哀吟客，更觉风流不可攀。
广陵答崔琛:棹倚隋家旧院墙，柳金梅雪扑檐香。朱楼映日重重晚，碧水含光滟滟长。八斗已闻传姓字，一枝何足计行藏。声名官职应前定，且把旌麾入醉乡。
答友人:诗家才子酒家仙，游宦曾依积水边。窗户动摇三岛树，琴尊安稳五湖船。罗浮道士分琼液，锦席佳人艳楚莲。今日相逢朗吟罢，满城砧杵一灯前。
送张又新除温州:东晋江山称永嘉，莫辞红旆向天涯。凝弦夜醉松亭月，歇马晓寻溪寺花。地与剡川分水石，境将蓬岛共烟霞。却愁明诏徵非晚，不得秋来见海槎。
送滕迈郎中赴睦州:郡斋秋尽一江横，频命郎官地更清。星月去随新诏动，旌旗遥映故山明。诗寻片石依依晚，帆挂孤云杳杳轻。想到钓台逢竹马，只应歌咏伴猿声。
送剡客（一作薛逢诗）:两重江外片帆斜，数里林塘绕一家。门掩右军余水石，路横诸谢旧烟霞。扁舟几处逢溪雪，长笛何人怨柳花。若到天台洞阳观，葛洪丹井在云涯。
李先辈擢第东归有赠送（一作薛逢诗）:金榜前头无是非，平人分得一枝归。正怜日暖云飘路，何处宴回风满衣。门掩长淮心更远，渡连芳草马如飞。茂陵自笑犹多病，空有书斋在翠微。
送同年郑祥先辈归汉南（时恩门相公镇山南）:年来惊喜两心知，高处同攀次第枝。人倚绣屏闲赏夜，马嘶花径醉归时。声名本是文章得，藩阃曾劳笔砚随。家去恩门四千里，只应从此梦旌旗。
送沈单作尉江都（一作许浑诗）:炀帝都城春水边，笙歌夜上木兰船。三千宫女自涂地，十万人家如洞天。焰焰花枝官舍晚，重重云影寺墙连。少年作尉须矜慎，莫向楼前坠马鞭。
送李蕴赴郑州因献卢郎中俶:仆射陂西想到时，满川晴色见旌旗。马融闲卧笛声远，王粲醉吟楼影移。几日赋诗秋水寺，经年草诏白云司。唯君此去人多羡，却是恩深自不知。
送韩绛归淮南寄韩绰先辈:岛上花枝系钓船，隋家宫畔水连天。江帆自落鸟飞外，月观静依春色边。门巷草生车辙在，朝廷恩及雁行联。相逢且问昭州事，曾鼓庄盆对逝川。
送薛耽先辈归谒汉南:雪绕千峰驿路长，谢家联句待檀郎。手持碧落新攀桂，月在东轩旧选床。几日旌幢延骏马，到时冰玉动华堂。孔门多少风流处，不遣颜回识醉乡。
送陈嘏登第作尉归觐:千峰归去旧林塘，溪县门前即故乡。曾把桂夸春里巷，重怜身称锦衣裳。洲迷翠羽云遮槛，露湿红蕉月满廊。就养举朝人共羡，清资让却校书郎。
送裴延翰下第归觐滁州:失意何曾恨解携，问安归去秣陵西。郡斜杨柳春风岸，山映楼台明月溪。江上诗书悬素业，日边门户倚丹梯。一枝攀折回头是，莫向清秋惜马蹄。
题崇圣寺简云端僧录:暮尘飘尽客愁长，来扣禅关月满廊。宋玉逢秋空雪涕，净名无地可容床。高云覆槛千岩树，疏磬含风一夜霜。回首故园红叶外，只将多病告医王。
越中寺居寄上主人:野寺初容访静来，晚晴江上见楼台。中林有路到花尽，一日无人看竹回。自晒诗书经雨后，别留门户为僧开。苦心若是酬恩事，不敢吟春忆酒杯。
早出洞仙观:露浓如水洒苍苔，洞口烟萝密不开。残月色低当户后，晓钟声迥隔山来。春生药圃芝犹短，夜醮斋坛鹤未回。愁是独寻归路去，人间步步是尘埃。
题昭应王明府溪亭:靖节何须彭泽逢，菊洲松岛水悠溶。行人自折门前柳，高鸟不离溪畔峰。晓渭度檐帆的的，晚原含雨树重重。轩车过尽无公事，枕上一声长乐钟。
赠王先生:太一真人隐翠霞，早年曾降蔡经家。羽衣使者峭于鹤，鸟爪侍娘飘若花。九鼎栏干归马齿，三山窕窈步云涯。时因弟子偷灵药，散落人间驻物华。
赠道者:华盖飘飘绿鬓翁，往来朝谒蕊珠宫。几年山下阴阳鼎，尽日涧边桃李风。野迹似云无处著，仙容如水与谁同。应怜有客外妻子，思在长生一顾中。
王先生不别而去:仙翁归袖拂烟霓，一卷素书还独携。劚药满囊身不病，抱琴何处鹤同栖。沾衣尽日看山坐，搔首残春向路迷。树树白云幽径绝，短船空倚武陵溪。
山阳卢明府以双鹤寄遗，白氏以诗回答，因寄和:缑山双去羽翰轻，应为仙家好弟兄。茅固枕前秋对舞，陆云溪上夜同鸣。紫泥封处曾回首，碧落归时莫问程。自笑沧江一渔叟，何由似尔到层城。
赠李秘书:束带临风气调新，孔门才业独谁伦。杉松韵冷雪溪暗，鸾鹤势高天路春。美玉韫来休问价，芳枝攀去正无尘。莫将芸阁轻科第，须作人间第一人。
回于道中寄舒州李珏相公:都无鄙吝隔尘埃，昨日丘门避席来。静语乍临清庙瑟，披风如在九层台。几烦命妓浮溪棹，再许论诗注酒杯。从此微尘知感恋，七真台上望三台。
舒州献李相公:野人留得五湖船，丞相兴歌郡国年。醉笔倚风飘涧雪，静襟披月坐楼天。鹤归华表山河在，气返青云雨露全。闻说万方思旧德，一时倾望重陶甄。
成名年献座主仆射兼呈同年:拂烟披月羽毛新，千里初辞九陌尘。曾失玄珠求象罔，不将双耳负伶伦。贾嵩词赋相如手，杨乘歌篇李白身。除却今年仙侣外，堂堂又见两三春。
抒怀上歙州卢中丞宣州杜侍郎:东来珠履与旌旗，前者登朝亦一时。竹马迎呼逢稚子，柏台长告见男儿。花飘舞袖楼相倚，角送归轩客尽随。独有贱夫怀感激，十年两地负恩知。
山阳韦中丞罢郡因献:笙歌只是旧笙歌，肠断风流奈别何。照物二年春色在，感恩千室泪痕多。尽将魂梦随西去，犹望旌旗暂一过。今日尊前无限思，万重云月隔烟波。
山阳即席献裴中丞:早年天上见清尘，今日楼中醉一春。暂肯剖符临水石，几曾焚笔动星辰。琼台雪映迢迢鹤，蓬岛波横浩浩津。好是仙家羽衣使，欲教垂涕问何人。
西峰即事献沈大夫:松竹闲游道路身，衣襟落尽往来尘。山连谢宅余霞在，水映琴溪旧浪春。拂榻从容今有地，酬恩寂寞久无人。安知不及屠沽者，曾对青萍泪满巾。
杜陵贻杜牧侍御（一作题杜侍御别业）:紫陌尘多不可寻，南溪酒熟一披襟。山高昼枕石床隐，泉落夜窗烟树深。白首寻人嗟问计，青云无路觅知音。唯君怀抱安如水，他日门墙许醉吟。
下第后上李中丞:落第逢人恸哭初，平生志业欲何如。鬓毛洒尽一枝桂，泪血滴来千里书。谷外风高摧羽翮，江边春在忆樵渔。唯应感激知恩地，不待功成死有余。
浙东赠李副使员外:妙尽戎机佐上台，少年清苦自霜台。马嘶深竹闲宜贵，花拂朱衣美称才。早入半缘分务重，晚吟多是看山回。名高渐少翻飞伴，几度烟霄独去来。
寄淮南幕中刘员外:郎官何逊最风流，爱月怜山不下楼。三佐戎旃换朱绂，一辞兰省见清秋。桂生岩石本潇洒，鹤到烟空更自由。休向西斋久闲卧，满朝倾盖是依刘。
薛廷范从事自宣城至因赠:少年从事霍嫖姚，来自枫林度柳桥。金管别筵楼灼灼，玉溪回首马萧萧。清风气调真君辈，知己风流满圣朝。独有故人愁欲死，晚檐疏雨动空瓢。
寄浔阳赵校书:帘下秋江夜影空，倚楼人在月明中。不将行止问朝列，唯脱衣裳与钓翁。几处别巢悲去燕，十年回首送归鸿。那应更结庐山社，见说心闲胜远公。
赠李从贵:白马嘶风何处还，鞭梢拂地看南山。珠帘卷尽不回首，春色欲阑休闭关。花外鸟归残雨暮，竹边人语夕阳闲。知君旧隐嵩云下，岩桂从今几更攀。
赠陈正字:鲁儒今日意何如，名挂春官选籍初。野艇几曾寻水去，故山从此与云疏。吟怜受露花阴足，行觉嘶风马力余。闻说晚心心更静，竹间依旧卧看书。
洞庭寄所思:日断兰台空望归，锦衾香冷梦来稀。书中自报刀头约，天上三看破镜飞。孤浪谩疑红脸笑，轻云忽似舞罗衣。遥知不语坐相忆，寂寞洞房寒烛微。
代人赠杜牧侍御（宣州会中）:郎作东台御史时，妾长西望敛双眉。一从诏下人皆羡，岂料恩衰不自知。高阙如天萦晓梦，华筵似水隔秋期。坐来情态犹无限，更向楼前舞柘枝。
旅馆闻雁别友人:路绕秋塘首独搔，背群燕雁正呼号。故关何处重相失，碧落有云终自高。旅宿去缄他日恨，单飞谁见此生劳。行衣湿尽千山雪，肠断金笼好羽毛。
泊凫矶江馆:风雪晴来岁欲除，孤舟晚下意何如。月当轩色湖平后，雁断云声夜起初。傍晓管弦何处静，犯寒杨柳绕津疏。三间茅屋东溪上，归去生涯竹与书。
春尽独游慈恩寺南池:竹外池塘烟雨收，送春无伴亦迟留。秦城马上半年客，潘鬓水边今日愁。气变晚云红映阙，风含高树碧遮楼。杏园花落游人尽，独为圭峰一举头。
重游楚国寺:往事飘然去不回，空余山色在楼台。池塘风暖雁寻去，松桂寺高人独来。庄叟著书真达者，贾生挥涕信悠哉。老僧心地闲于水，犹被流年日日催。
三像寺酬元秘书:官总芸香阁署崇，可怜诗句落春风。偶然侍坐水声里，还许醉吟松影中。车马照来红树合，烟霞咏尽翠微空。不因高寺闲回首，谁识飘飘一寒翁。
献淮南李仆射:早年曾谒富民侯，今日难甘失鹄羞。新诺似山无力负，旧恩如水满身流。马嘶红叶萧萧晚，日照长江滟滟秋。功德万重知不惜，一言抛得百生愁。
江亭晚望:碧江凉冷雁来疏，闲望江云思有余。秋馆池亭荷叶歇，野人篱落豆花初。无愁自得仙翁术，多病能忘太史书。闻说故园香稻熟，片帆归去就鲈鱼。
赠曹处士幽居:勾漏先生冰玉然，曾将八石问群仙。中山暂醉一千日，南苑往来三百年。棋局不收花满洞，霓旌欲别浪翻天。何须更学鸱夷子，头白江湖一短船。
重阳日示舍弟（时在吴门）:多少乡心入酒杯，野塘今日菊花开。新霜何处雁初下，故国穷秋首正回。渐老向人空感激，一生驱马傍尘埃。侯门无路提携尔，虚共扁舟万里来。
客至（一作许浑诗）:得路逢津更俊才，可怜鞍马照春来。残花几日小斋闭，大笑一声幽抱开。袖拂碧溪寒缭绕，冠欹红树晚裴回。相逢少别更堪恨，何必秋风江上台。
寄前黄州窦使君:池上笙歌寂不闻，楼中愁杀碧虚云。玉壶凝尽重重泪，寄与风流旧使君。
八月二十九日宿怀:秋天睛日菊还香，独坐书斋思已长。无奈风光易流转，强须倾酒一杯觞。
泗上奉送相公:语堪铭座默含春，西汉公卿绝比伦。今日抱辕留不得，欲挥双涕学舒人。
赠桐乡丞:舟触长松岸势回，潺湲一夜绕亭台。若教靖节先生见，不肯更吟归去来。
哭李进士:牵马街中哭送君，灵车辗雪隔城闻。唯有山僧与樵客，共舁孤榇入幽坟。
重阳:节逢重九海门外，家在五湖烟水东。还向秋山觅诗句，伴僧吟对菊花风。
重阳日即事:病酒坚辞绮席春，菊花空伴水边身。由来举止非闲雅，不是龙山落帽人。
寄山僧:云里幽僧不置房，橡花藤叶盖禅床。朝来逢著山中伴，闻说新移最上方。
喜张濆及第:九转丹成最上仙，青天暖日踏云轩。春风贺喜无言语，排比花枝满杏园。
赠张濆榜头被驳落:莫向花前泣酒杯，谪仙依旧是仙才。犹堪与世为祥瑞，曾到蓬山顶上来。
悼亡二首:一烛从风到奈何，二年衾枕逐流波。虽知不得公然泪，时泣阑干恨更多。明月萧萧海上风，君归泉路我飘蓬。门前虽有如花貌，争奈如花心不同。
宫乌栖:宫乌栖处玉楼深，微月生檐夜夜心。香辇不回花自落，春来空佩辟寒金。
长信宫（一作孟迟诗）:君恩已尽欲何归，犹有残香在舞衣。自恨身轻不如燕，春来长绕御帘飞。
广陵城（一作孟迟诗）:红映高台绿绕城，城边春草傍墙生。隋家不向此中尽，汴水应无东去声。
冷日过骊山（一作孟迟诗）:冷日微烟渭水愁，翠华宫树不胜秋。霓裳一曲千门锁，白尽梨园弟子头。
下第后归永乐里自题二首:无地无媒只一身，归来空拂满床尘。尊前尽日谁相对，唯有南山似故人。玄发侵愁忽似翁，暖尘寒袖共东风。公卿门户不知处，立马九衢春影中。
出试日独游曲江:江莎渐映花边绿，楼日自开池上春。双鹤绕空来又去，不知临水有愁人。
题曹娥庙:青娥埋没此江滨，江树飕飗惨暮云。文字在碑碑已堕，波涛辜负色丝文。
题段氏中台:看山台下水无尘，碧筱前头曲水春。独对一尊风雨夜，不知家有早朝人。
华州座中献卢给事:送迎皆到三峰下，满面烟霜满马尘。自是追攀认知己，青云不假送迎人。
商山道中（一作度商山晚静，又作净）:和如春色净如秋，五月商山是胜游。当昼火云生不得，一溪萦作万重愁。
赠歙州妓:滟滟横波思有余，庾楼明月堕云初。扬州寒食春风寺，看遍花枝尽不如。
赠王明府:五柳逢秋影渐微，陶潜恋酒不知归。但存物外醉乡在，谁向人间问是非。
吕校书雨中见访:竹阁斜溪小槛明，惟君来赏见山情。马嘶风雨又归去，独听子规千万声。
千秋岭下:知有岩前万树桃，未逢摇落思空劳。年年盛发无人见，三十六溪春水高。
歙州道中仆逃:去跳风雨几奔波，曾共辛勤奈若何。莫遣穷归不知处，秋山重叠戍旗多。
重阳日寄韦舍人:节过重阳菊委尘，江边病起杖扶身。不知此日龙山会，谁是风流落帽人。
赠薛勋下第:一掷虽然未得卢，惊人不用绕床呼。牢之坐被青云逼，只问君能酷似无。
宛陵望月寄沈学士:一川如画敬亭东，待诏闲游处处同。天竺山前镜湖畔，何如今日庾楼中。
翡翠岩:芙蓉幕里千场醉，翡翠岩前半日闲。惆怅晋朝人不到，谢公抛力上东山。
发新安后途中寄卢中丞二首:楼上风流庾使君，笙歌曾醉此中闻。目前已是陵阳路，回首丛山满眼云。晚树萧萧促织愁，风帘似水满床秋。千山不碍笙歌月，谁伴羊公上夜楼。
留题兴唐寺:满水楼台满寺山，七年今日共跻攀。月高对菊问行客，去折芳枝早晚还。
广陵道:斗鸡台边花照尘，炀帝陵下水含春。青云回翅北归雁，白首哭途何处人。
茅山道中:溪树重重水乱流，马嘶残雨晚程秋。门前便是仙山路，目送归云不得游。
江上与兄别:楚国湘江两渺瀰，暖川晴雁背帆飞。人间离别尽堪哭，何况不知何日归。
落第:九陌初晴处处春，不能回避看花尘。由来得丧非吾事，本是钓鱼船上人。
宛陵馆冬青树（一作汉阴亭树）:碧树如烟覆晚波，清秋欲尽客重过。故园亦有如烟树，鸿雁不来风雨多。
赠五老韩尊师:有客斋心事玉晨，对山须鬓绿无尘。住山道士年如鹤，应识当时五老人。
经汾阳旧宅:门前不改旧山河，破虏曾轻马伏波。今日独经歌舞地，古槐疏冷夕阳多。
寄卢中丞:叶覆清溪滟滟红，路横秋色马嘶风。独携一榼郡斋酒，吟对青山忆谢公。
途中:故园回首雁初来，马上千愁付一杯。惟有新诗似相识，暮山吟处共徘徊。
寄裴澜:绮云初堕亭亭月，锦席惟横滟滟波。宋玉逢秋正高卧，一篇吟尽奈情何。
淮南丞相坐赠歌者虞姹:绮筵无处避梁尘，虞姹清歌日日新。来值渚亭花欲尽，一声留得满城春。
酬段侍御:莲花上客思闲闲，数首新诗到筚关。吟得楚天风雨霁，一条江水两三山。
寻僧二首:台殿参差日堕尘，坞西归去一庵云。寒泉何处夜深落，声隔半岩疏叶闻。溪户无人谷鸟飞，石桥横木挂禅衣。看云日暮倚松立，野水乱鸣僧未归。
发柏梯寺:一泓秋水千竿竹，静得劳生半日身。犹有向西无限地，别僧骑马入红尘。
西江晚泊:茫茫霭霭失西东，柳浦桑村处处同。戍鼓一声帆影尽，水禽飞起夕阳中。
南池:照影池边多少愁，往来重见此塘秋。芙蓉苑外新经雨，红叶相随何处流。
江楼旧感:独上江楼思渺然，月光如水水如天。同来望月人何处，风影依稀似去年。
南园:雨过郊园绿尚微，落花惆怅满尘衣。芳尊有酒无人共，日暮看山还独归。
南亭:孤亭影在乱花中，怅望无人此醉同。听尽暮钟犹独坐，水边襟袖起春风。
赠女仙:水思云情小凤仙，月涵花态语如弦。不因金骨三清客，谁识吴州有洞天。
宣州送判官:来时健笔佐嫖姚，去折槐花度野桥。谁见尊前此惆怅，一声歌尽路迢迢。
宿僧院:月满长空树满霜，度云低拂近檐床。林中夜半一声磬，卧见高僧入道场。
寻僧:斜日横窗起暗尘，水边门户闭闲春。千竿竹里花枝动，只道无人似有人。
经王先生故居:晚波东去海茫茫，谁识蓬山不死乡。弄玉已归萧史去，碧楼红树倚斜阳。
东亭柳:拂水斜烟一万条，几随春色倚河桥。不知别后谁攀折，犹自风流胜舞腰。
僧舍二首:只言双鬓未蹉跎，独奈牛羊送日何。禅客不归车马去，晚檐山色为谁多。溪上禅关水木间，水南山色与僧闲。春风尽日无来客，幽磬一声高鸟还。
新月:玉钩斜傍画檐生，云匣初开一寸明。何事最能悲少妇，夜来依约落边城。
赠皇甫垣:养由弓箭已无功，牢落生涯事事同。相劝一杯寒食酒，几多辛苦到春风。
四祖寺:千株松下双峰寺，一盏灯前万里身。自为心猿不调伏，祖师元是世间人。
听蝉:噪蝉声乱日初曛，弦管楼中永不闻。独奈愁人数茎发，故园秋隔五湖云。
寄远:禁钟声尽见栖禽，关塞迢迢故国心。无限春愁莫相问，落花流水洞房深。
池上:正怜佳月夜深坐，池上暖回燕雁声。犹有渔舟系江岸，故人归尽独何情。
春日书怀:暖莺春日舌难穷，枕上愁生晓听中。应袅绿窗残梦断，杏园零落满枝风。
赠别:水边秋草暮萋萋，欲驻残阳恨马蹄。曾是管弦同醉伴，一声歌尽各东西。
灵岩寺:馆娃宫伴千年寺，水阔云多客到稀。闻说春来更惆怅，百花深处一僧归。
代人听琴二首:抱琴花夜不胜春，独奏相思泪满巾。第五指中心最恨，数声呜咽为何人。湘娥不葬九疑云，楚水连天坐忆君。惟有啼乌旧名在，忍教呜咽夜长闻。
访沈舍人不遇:溪翁强访紫微郎，晓鼓声中满鬓霜。知在禁闱人不见，好风飘下九天香。
座上献元相公:寂寞堂前日又曛，阳台去作不归云。从来闻说沙吒利，今日青娥属使君。
遣兴二首:溪花入夏渐稀疏，雨气如秋麦熟初。终日苦吟人不会，海边兄弟久无书。读彻残书弄水回，暮天何处笛声哀。花前独立无人会，依旧去年双燕来。
送李给事（一作萧俛相公归山）:眼前轩冕是鸿毛，天上人间漫自劳。脱却朝衣独归去，青云不及白云高。
宿僧舍:高僧夜滴芙蓉漏，远客窗含杨柳风。何处相逢话心地，月明身在磬声中。
吴门梦故山:心熟家山梦不迷，孤峰寒绕一条溪。秋窗觉后情无限，月堕馆娃宫树西。
别李谱:尊前路映暮尘红，池上琴横醉席风。今日别君如别鹤，声容长在楚弦中。
和杜侍郎题禅智寺南楼:楼畔花枝拂槛红，露天香动满帘风。谁知野寺遗钿处，尽在相如春思中。
发青山:凫鹥声暖野塘春，鞍马嘶风驿路尘。一宿青山又前去，古来难得是闲人。
入蓝关:微烟已辨秦中树，远梦更依江上台。看落晚花还怅望，鲤鱼时节入关来。
落第寄沈询:穿杨力尽独无功，华发相期一夜中。别到江头旧吟处，为将双泪问春风。
送韦中丞:二年恩意是春辉，清净胸襟似者希。泣尽楚人多少泪，满船唯载酒西归。
咏端正春树:一树繁阴先著名，异花奇叶俨天成。马嵬此去无多地，只合杨妃墓上生。
婺州宴上留别（一作婺州宴留上萧员外）:双溪楼影向云横，歌舞高台晚更清。独自下楼骑瘦马，摇鞭重入乱蝉声。
别牛郎中门馆:整襟收泪别朱门，自料难酬顾念恩。招得片魂骑匹马，西风斜日入秋原。
山中寄卢简求:竹西池上有花开，日日幽吟看又回。心忆郡中萧记室，何时暂别醉乡来。
寄梁佾兄弟:桃李春多翠影重，竹楼当月夜无风。荀家兄弟来还去，独倚栏干花露中。
同州南亭陪刘侍郎送刘先辈:处处云随晚望开，洞庭秋水管弦来。谢公待醉消离恨，莫惜临川酒一杯。
赠馆驿刘巡官:云别青山马踏尘，负才难觅作闲人。莫言馆驿无公事，诗酒能消一半春。
赠解头贾嵩:贾生名迹忽无伦，十月长安看尽春。顾我先鸣还自笑，空沾一第是何人。
题僧壁:晓望疏林露满巾，碧山秋寺属闲人。溪头尽日看红叶，却笑高僧衣有尘。
沙溪馆（一作仙娥驿）:翠湿衣襟山满楼，竹间溪水绕床流。行人莫羡邮亭吏，生向此中今白头。
李侍御归炭谷山居，同宿华严寺:家在青山近玉京，日云红树满归程。相逢一宿最高寺，半夜翠微泉落声。
过喷玉泉:平生半为山淹留，马上欲去还回头。两京尘路一双鬓，不见玉泉千万秋。
汉阴庭树:掘沟引水浇蔬圃，插竹为篱护药苗。杨柳如丝风易乱，梅花似雪日难消。
送王龟拾遗谢官后归浐水山居:水边残雪照亭台，台上风襟向雪开。还似当时姓丁鹤，羽毛成后一归来。
宿长水主人:白云溪北丛岩东，树石夜与潺湲通。行人一宿翠微月，二十五弦声满风。
寒食离白沙:莫惊客路已经年，尚有青春一半妍。试上方坦望春野，万条杨柳拂青天。
将发循州社日于所居馆宴送:浪花如雪叠江风，社过高秋万恨中。明日便随江燕去，依依俱是故巢空。
别宜春赴举:秋天草木正萧疏，西望秦关别旧居。筵上芳樽今日酒，箧中黄卷古人书。辞乡且伴衔芦雁，入海终为戴角鱼。长短九霄飞直上，不教毛羽落空虚。
射策后作:射策明时愧不才，敢期青律变寒灰。晴怜断雁侵云去，暖见醯鸡傍酒来。箭发尚忧杨叶远，愁生只恐杏花开。曲江春浅人游少，尽日看山醉独回。
和主司王起（一作奉和主司王仆射答周侍郎贺放榜作）:嵩高降德为时生，洪笔三题造化名。凤诏伫归专北极，骊珠搜得尽东瀛。褒衣已换金章贵，禁掖曾随玉树荣。明日定知同相印，青衿新列柳间营。
及第送潘图归宜春:三载皇都恨食贫，北溟今日化穷鳞。青云乍喜逢知己，白社犹悲送故人。对酒共惊千里别，看花自感一枝春。君归为说龙门寺，雷雨初生电绕身。
将归宜春留题新安馆:东里如今号郑乡，西家昔日近丘墙。芸台四部添新学，秘殿三年学老郎。天外鸳鸾愁不见，山中云鹤喜相忘。犹张皂盖归蓬荜，直谓时无许子将。
竞渡诗（一作及第后江宁观竞渡寄袁州剌史成应元）:石溪久住思端午，馆驿楼前看发机。鼙鼓动时雷隐隐，兽头凌处雪微微。冲波突出人齐譀，跃浪争先鸟退飞。向道是龙刚不信，果然夺得锦标归。
除歙州途中寄座主王侍郎:忽忝专城奉六条，自怜出谷屡迁乔。驱车虽道还家近，捧日惟愁去国遥。朱户昨经新棨戟，风帆常觉恋箪瓢。江天夜夜知消息，长见台星在碧霄。
杨柳枝:青鸟泉边草木春，黄云塞上是征人。归来若得长条赠，不惮风霜与苦辛。
新植红茶花偶出被人移去以诗索之:严恨柴门一树花，便随香远逐香车。花如解语还应道，欺我郎君不在家。
戏题（肇初计偕至襄阳，奇章公方有真珠之惑）:神女初离碧玉阶，彤云犹拥牡丹鞋。知道相公怜玉腕，强将纤手整金钗。
成名后作:桂在蟾宫不可攀，功成业熟也何难。今朝折得东归去，共与乡闾年少看。
登祝融寺兰若（一作登南岳月宫兰若）:祝融绝顶万余层，策杖攀萝步步登。行到月宫霞外寺，白云相伴两三僧。
被谪连州:黄绢外孙翻得罪，华颠故老莫相嗤。连州万里无亲戚，旧识唯应有荔枝。
谪后再书一绝:崆峒道士误烧丹，赤鼠黄牙几许难。坠堕阎浮南斗下，不知何事犯星官。
题清远峡观音院二首:清潭洞澈深千丈，危岫攀萝上几层。秋尽更无黄叶树，夜阑唯对白头僧。风入古松添急雨，月临虚槛背残灯。老猿啸狖还欺客，来撼窗前百尺藤。
喜杨舍人入翰林:御笔亲批翰长衔，夜开金殿送瑶缄。平明玉案临宣室，已见龙光出傅岩。
谪连州书春牛榜子:阳和未解逐民忧，雪满群山对白头。不得职田饥欲死，儿侬何事打春牛。
送弟:去日家无担石储，汝须勤若事樵渔。古人尽向尘中远，白日耕田夜读书。
牧童:谁人得似牧童心，牛上横眠秋听深。时复往来吹一曲，何愁南北不知音。
嘲小儿:贪生只爱眼前珍，不觉风光度岁频。昨日见来骑竹马，今朝早是有年人。
金钱花:轮郭休夸四字书，红窠写出对庭除。时时买得佳人笑，本色金钱却不如。
木笔花:软如新竹管初齐，粉腻红轻样可携。谁与诗人偎槛看，好于笺墨并分题。
和主司王起（一作和主司王仆射答华州周侍郎贺放榜作）:公心独立副天心，三辖春闱冠古今。兰署门生皆入室，莲峰太守别知音。同升翰苑时名重，遍历朝端主意深。新有受恩江海客，坐听朝夕继为霖。
和主司王起（一作和主司王仆射酬周侍郎贺放榜）:昔年桃李已滋荣，今日兰荪又发生。葑菲采时皆有道，权衡分处且无情。叨陪鸳鹭朝天客，共作门阑出谷莺。何事感恩偏觉重，忽闻金榜扣柴荆。
和主司王起（一作和主司酬周侍郎）:当年门下化龙成，今日余波进后生。仙籍共知推丽藻，禁垣同得荐嘉名。桃蹊早茂夸新萼，菊圃初开耀晚英。谁料羽毛方出谷，许教齐和九皋呜。
和主司王起（一作和主司酬周侍郎）:孔门频建铸颜功，紫绶青衿感激同。一篑勤劳成太华，三年恩德仰维嵩。杨随前辈穿皆中，桂许平人折欲空。惭和周郎应见顾，感知大造竟无穷。
和主司王起（一作和主司酬周侍郎）:常将公道选群生，犹被春闱屈重名。文柄久持殊岁纪，恩门三启动寰瀛。云霄幸接鸳鸾盛，变化欣同草木荣。乍得阳和如细柳，参差长近亚夫营。
和主司王起（一作和主司酬周侍郎）:满朝簪发半门生，又见新书甲乙名。孤进自今开道路，至公依旧振寰瀛。云飞太华清词著，花发长安白屋荣。忝受恩光同上客，惟将报德是经营。
和主司王起（一作和主司酬周侍郎）:满朝朱紫半门生，新榜劳人又得名。国器旧知收片玉，朝宗转觉集登瀛。同升翰苑三年美，继入花源九族荣。共仰莲峰听雪唱，欲赓仙曲意怔营。
和主司王起（一作和主司酬周侍郎）:一振声华入紫薇，三开秦镜照春闱。龙门旧列金章贵，莺谷新迁碧落飞。恩感风雷宜变化，诗裁锦绣借光辉。谁知散质多荣忝，鸳鹭清尘接布衣。
和主司王起（一作和主司酬周侍郎）:龙门一变荷生成，况是三传不朽名。美誉早闻喧北阙，颓波今见走东瀛。鸳行既接参差影，鸡树仍同次第荣。从此青衿与朱紫，升堂侍宴更何营。
和主司王起（一作和主司酬周侍郎）:恩光忽逐晓春生，金榜前头忝姓名。三感至公裨造化，重扬文德振寰瀛。伫为霖雨曾相贺，半在云霄觉更荣。何处新诗添照灼，碧莲峰下柳间营。
杜司空席上赋:红灯初上月轮高，照见堂前万朵桃。觱栗调清银象管，琵琶声亮紫檀槽。能歌姹女颜如玉，解引萧郎眼似刀。争奈夜深抛耍令，舞来挼去使人劳。
赋寒食日亥时（一作寒食夜）:人定朱门尚未开，初星粲粲照人回。此时寒食无烟火，花柳苍苍月欲来。
和主司王起（一作和主司酬周侍郎）:二十二年文教主，三千上士满皇州。独陪宣父蓬瀛奏，方接颜生鲁卫游。多羡龙门齐变化，屡看鸡树第名流。千堂何处最荣美，朱紫环尊几处酬。
闻宜春诸举子陪郡主登河梁玩月:一年秋半月当空，遥羡飞觞接庾公。虹影迥分银汉上，兔辉全写玉筵中。笙歌送尽迎寒漏，冰雪吟消永夜风。虽向东堂先折桂，不如宾席此时同。
和主司王起（一作和主司酬周侍郎）:三开文镜继芳声，暗暗云霄接去程。会压洪波先得路，早升清禁共垂名。莲峰对处朱轮贵，金榜传时玉韵成。更许下才听白雪，一枝今过郄诜荣。
和主司王起（一作和主司酬周侍郎）:常将公道选诸生，不是鸳鸿不得名。天上宴回联步武，禁中麻出满寰瀛。簪裾尽过前贤贵，门馆仍叨旧学荣。看著凤池相继入，都堂那肯滞关营。
和主司王起（一作和主司酬周侍郎）:重德由来为国生，五朝清显冠公卿。风波久伫济川楫，羽翼三迁出谷莺。绛帐青衿同日贵，春兰秋菊异时荣。孔门弟子皆贤哲，谁料穷儒忝一名。
和主司王起（一作和主司酬周侍郎）:文学宗师心秤平，无私三用佐贞明。恩波旧是仙舟客，德宇新添月桂名。兰署崇资金色重，莲峰高唱玉音清。羽毛方荷生成力，难继鸾皇上汉声。
和主司王起（一作和主司酬周侍郎）:科文又主守初时，光显门生济会期。美擅东堂登甲乙，荣同内署侍恩私。群莺共喜新迁木，双凤皆当即入池。别有倍深知感士，曾经两度得芳枝。
和主司王起（一作和主司酬周侍郎）:儒雅皆传德教行，几崇浮俗赞文明。龙门昔上波涛远，禁署同登渥泽荣。虚散谬当陪杞梓，后先宁异感生成。时方侧席征贤急，况说歌谣近帝京。
和主司王起（一作和主司酬周侍郎）:圣乾文德最称贤，自古儒生少比肩。再启龙门将二纪，两司莺谷已三年。蓬山皆美成荣贵，金榜谁知忝后先。正是感恩流涕日，但思旌旆碧峰前。
和主司王起（一作和主司酬周侍郎）:长庆曾收间世英，果居台阁冠公卿。天书再受恩波远，金榜三开日月明。已见差肩趋翰苑，更期连步掌台衡。小儒谬迹云霄路，心仰莲峰望太清。
和主司王起（一作和主司酬周侍郎）:春闱帝念主生成，长庆公闻两岁名。有蕴赤心分雨露，无私和气浃寰瀛。龙门乍出难胜幸，鸳侣先行是最荣。遥仰高峰看白雪，多惭属和意屏营。
襄州献卢尚书:立事成功尽远图，一方独与万方殊。藩臣皆竞师兵略，相国今多揖庙谟。礼乐政行凋弊俗，歌谣声彻帝王都。即随凤诏归何处，只是操持造化炉。
赠边将:三边近日往来通，尽是将军镇抚功。兵统万人为上将，威加千里慑西戎。清笳绕塞吹寒月，红旆当山肃晓风。却恨北荒沾雨露，无因扫尽虏庭空。
送费炼师供奉赴上都:缩地周游不计程，古今应只有先生。已同化鹤临华表，又见骖龙向玉清。萝磴静攀云共过，雪坛当醮月孤明。无因相逐朝天帝，空羡烟霞得送迎。
和徐先辈秋日游泾州南亭呈三二同年:多此欢情泛鹢舟，桂枝同折塞同游。声喧岛上巢松鹤，影落杯中过水鸥。送日暮钟交戍岭，叫云寒角动城楼。酒酣笑语秋风里，谁道槐花更起愁。
送黄颇归袁:莫倦连期在醉乡，孔门多恋惜分行。文章声价从来重，霄汉途程此去长。何处听猿临万壑，几宿因月滞三湘。炉峰若上应相忆，不得同过惠远房。
和陕州参军李通微首夏书怀呈同寮张裳段群二先辈:公门何事更相牵，邵伯优贤任养闲。满院落花从覆地，半檐初日未开关。寻仙郑谷烟霞里，避暑柯亭树石间。独为高怀谁和继，掾曹同处桂同攀。
玉真观寻赵尊师不遇:羽客朝元昼掩扉，林中一径雪中微。松阴绕院鹤相对，山色满楼人未归。尽日独思风驭返，寥天几望野云飞。凭高目断无消息，自醉自吟愁落晖。
及第后上主司王起:三年竭力向春闱，塞断浮华众路岐。盛选栋梁非昔日，平均雨露及明时。登龙旧美无邪径，折桂新荣尽直枝。莫道只陪金马贵，相期更在凤凰池。
送贺知章入道:若非尧运及垂衣，肯许巢由脱俗机。太液始同黄鹤下，仙乡已驾白云归。还披旧褐辞金殿，却捧玄珠向翠微。羁束惭无仙药分，随车空有梦魂飞。
送友人出塞:帝城春色著寒梅，去恨离怀醉不开。作别欲将何计免，此行应又隔年回。入河残日雕西尽，卷雪惊蓬马上来。有思莫忘清塞学，众传君负佐王才。
和工部杨尚书重送绝句:桂枝攀得献庭闱，何似空怀楚橘归。好控扶摇早回首，人人思看大鹏飞。
宿山寺:栗叶重重复翠微，黄昏溪上语人稀。月明古寺客初到，风度闲门僧未归。山果经霜多自落，水萤穿竹不停飞。中宵能得几时睡，又被钟声催著衣。
病鹤:青云有意力犹微，岂料低回得所依。幸念翅因风雨困，岂教身陷稻粱肥。曾游碧落宁无侣，见有清池不忍飞。纵使他年引仙驾，主人恩在亦应归。
梦仙:昨宵魂梦到仙津，得见蓬山不死人。云叶许裁成野服，玉浆教吃润愁身。红楼近月宜寒水，绿杏摇风占古春。次第引看行未遍，浮光牵入世间尘。
古扇:昨日裁成夺夏威，忽逢秋节便相违。寒尘妒尽秦王女，凉殿恩随汉主妃。似月旧临红粉面，有风休动麝香衣。千年萧瑟关人事，莫语当时掩泪归。
泾州听张处士弹琴:边州独夜正思乡，君又弹琴在客堂。仿佛不离灯影外，似闻流水到潇湘。
赠别:鱼在深泉鸟在云，从来只得影相亲。他时纵有逢君处，应作人间白发身。
对鲙:行到鲈鱼乡里时，鲙盘如雪怕风吹。犹怜醉里江南路，马上垂鞭学钓时。
旧宫人:自出先皇玉殿中，衣裳不更染深红。宫钗折尽垂空鬓，内扇穿多减半风。桃熟亦曾君手赐，酒阑犹候妾歌终。如今还向城边住，御水东流意不通。
梦游仙:梦游飞上天家楼，珠箔当风挂玉钩。鹦鹉隔帘呼再拜，水仙移镜懒梳头。丹霞不是人间晓，碧树仍逢岫外秋。将谓便长于此地，鸡声入耳所堪愁。
送宫人入道:愿随仙女董双成，王母前头作伴行。初戴玉冠多误拜，欲辞金殿别称名。将敲碧落新斋磬，却进昭阳旧赐筝。旦暮焚香绕坛上，步虚犹作按歌声。
长安退将:塞晚冲沙损眼明，归来养病住秦京。上高楼阁看星坐，著白衣裳把剑行。常说老身思斗将，最悲无力制蕃营。翠眉红脸和回鹘，惆怅中原不用兵。
遥装夜:卷席贫抛壁下床，且铺他处对灯光。欲行千里从今夜，犹惜残春发故乡。蚊蚋已生团扇急，衣裳未了剪刀忙。谁知更有芙蓉浦，南去令人愁思长。
送苗七求职:相逢未得三回笑，风送离情入剪刀。客路最能销日月，梦魂空自畏波涛。独眠秋夜琴声急，未拜军城剑色高。去去缘多山与海，鹤身宁肯为飞劳。
山行（一作山中作）:青枥林深亦有人，一渠流水数家分。山当日午回峰影，草带泥痕过鹿群。蒸茗气从茅舍出，缲丝声隔竹篱闻。行逢卖药归来客，不惜相随入岛云。
献令狐相公，时相公郊坛行事回（一作赵嘏诗）:鹗在卿云冰在壶，代天才业本訏谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，还许诗家属和无。
襄阳席上呈于司空（一作元稹诗）:花枝临水复临堤，也照清江也照泥。寄语东君好抬举，夜来曾伴凤凰栖。
边馆逢贺秀才:贫病无疏我与君，不知何事久离群。鹿裘共弊同为客，龙阙将移拟献文。空馆夕阳鸦绕树，荒城寒色雁和云。不堪吟断边笳晓，叶落东西客又分。
宿王屋天坛:星斗半沈苍翠色，红霞远照海涛分。折松晓拂天坛雪，投简寒窥玉洞云。绝顶醮回人不见，深林磬度鸟应闻。未知谁与传金箓，独向仙祠拜老君。
题庐山寺:白茅为屋宇编荆，数处阶墀石叠成。东谷笑言西谷响，下方云雨上方晴。鼠惊樵客缘苍壁，猿戏山头撼紫柽。别有一条投涧水，竹筒斜引入茶铛。
酬李景章先辈:平生诗句忝多同，不得陪君奉至公。金镝自宜先中鹄，铅刀甘且学雕虫。莺啼细柳临关路，燕接飞花绕汉宫。九陌芳菲人竞赏，此时心在别离中。
赠祠部令狐郎中:官初执宪称雄才，省转为郎雅望催。待制松阴移玉殿，分宵露气静天台。算棋默向孤云坐，随鹤闲穷片水回。忽忆十年相识日，小儒新自海边来。
易水怀古:荆卿西去不复返，易水东流无尽期。落日萧条蓟城北，黄沙白草任风吹。
送僧二首:亲在平阳忆久归，洪河雨涨出关迟。独过旧寺人稀识，一一杉松老别时。龛中破衲自持行，树下禅床坐一生。来往白云知岁久，满山猿鸟会经声。
赠友人边游回（一作薛能诗）:游子新从绝塞回，自言曾上李陵台。尊前语尽北风起，秋色萧条胡雁来。
山中作:屐齿无泥竹策轻，莓苔梯滑夜难行。独开石室松门里，月照前山空水声。
出塞词:金带连环束战袍，马头冲雪度临洮。卷旗夜劫单于帐，乱斫胡儿缺宝刀。
寄云台观田秀才:云压松枝拂石窗，幽人独坐鹤成双。晚来漱齿敲冰渚，闲读仙书倚翠幢。
边上送杨侍御鞫狱回:狱成冤雪晚云开，豸角威清塞雁回。飞将送迎遥避马，离亭不敢劝金杯。
射雕骑:蕃面将军著鼠裘，酣歌冲雪在边州。猎过黑山犹走马，寒雕射落不回头。
高司马移竹:丛居堂下幸君移，翠掩灯窗露叶垂。莫羡孤生在山者，无人看著拂云枝。
赠前蔚州崔使君:战回脱剑绾铜鱼，塞雁迎风避隼旟。欲识前时为郡政，校成上下考新书。
失意书怀呈知己:直道何由启圣君，非才谁敢议论文。心存黄箓兼丹诀，家忆青山与白云。麋鹿幽栖闲可近，鸳鸾高举势宜分。微生不学刘琨辈，剑刃相交拟立勋。
题章野人山居（一作秦系诗）:带郭茅亭诗兴饶，回看一曲倚危桥。门前山色能深浅，壁上湖光自动摇。闲花散落填书帙，戏鸟低飞碍柳条。向此隐来经几载，如今已是汉家朝。
期王炼师不至（一作秦系诗）:黄精蒸罢洗琼杯，林下从留石上苔。昨日围棋未终局，多乘白鹤下山来。
秋日送僧志幽归山寺（一作秦系诗）:禅室绳床在翠微，松间荷笠一僧归。磬声寂历宜秋夜，手冷灯前自衲衣。
寄宜阳兄弟:六年雁序恨分离，诏下今朝遇已知。上国皇风初喜日，御阶恩渥属身时。内庭再考称文异，圣主宣名奖艺奇。故里仙才若相问，一春攀得两重枝。
寄浙右旧幕僚:由来恶舌驷难追，自古无媒谤所归。勾践岂能容范蠡，李斯何暇救韩非。巨拳岂为鸡挥肋，强弩那因鼠发机。惭愧故人同鲍叔，此心江柳尚依依。
长信宫（一作赵嘏诗）:君恩已尽欲何归，犹有残香在舞衣。自恨身轻不如燕，春来还绕御帘飞。
闺情:山上有山归不得，湘江暮雨鹧鸪飞。蘼芜亦是王孙草，莫送春香入客衣。
莲塘:脉脉低回殷袖遮，脸横秋水髻盘鸦。莲茎有刺不成折，尽日岸傍空看花。
还淮却寄睢阳:梁王池苑已苍然，满树斜阳极浦烟。尽日回头看不见，两行愁泪上南船。
乌江:中分岂是无遗策，百战空劳不逝骓。大业固非人事及，乌江亭长又何知。
新安故关:汉帝英雄重武材，崇山险处凿门开。如今更有将军否，移取潼关向北来。
广陵城（一作赵嘏诗）:红绕高台绿绕城，城边春草傍墙生。隋家不向此中尽，汴水应无东去声。
过骊山（一作赵嘏诗）:冷日微烟渭水愁，华清宫树不胜秋。霓裳一曲千门锁，白尽梨园弟子头。
吴故宫:越女歌长君且听，芙蓉香满水边城。岂知一日终非主，犹自如今有怨声。
兰昌宫:宫门两片掩埃尘，墙上无花草不春。谁见当时禁中事，阿娇解佩与何人。
宫人斜:云惨烟愁苑路斜，路傍丘冢尽宫娃。茂陵不是同归处，空寄香魂著野花。
谒梓潼张恶子庙:盛唐圣主解青萍，欲振新封济顺名。夜雨龙抛三尺匣，春云凤入九重城。剑门喜气随雷动，玉垒韶光待贼平。惟报关东诸将相，柱天功业赖阴兵。
夜景又作:铃绦无响闭珠宫，小阁凉添玉蕊风。枕簟满床明月到，自疑身在五云中。
杪秋夜直:蕊宫裁诏与宵分，虽在青云忆白云。待报君恩了归去，山翁何急草移文。
禁直寄崔员外:银台楼北蕊珠宫，夐与人间路不同。在省五更春睡侣，早来分梦玉堂中。
闻号:陛兵偏近羽林营，夜静仍传禁号声。应笑执金双阙下，近南犹隔两重城。
禁直和人饮酒:卉醴陀花物外香，清浓标格胜椒浆。我来尚有钧天会，犹得金尊半日尝。
下直早出:诸司人尽马蹄稀，紫帕云竿九钉归。偏觉石台清贵处，榜悬金字射晴晖。
金銮坡上南望:玉晨钟韵上清虚，画戟祥烟拱帝居。极眼向南无限地，绿烟深处认中书。
酬隐珪舍人寄红烛:蜜炬殷红画不如，且将归去照吾庐。今来并得三般事，灵运诗篇逸少书。
马嵬坡:玄宗回马杨妃死，云雨虽亡日月新。终是圣明天子事，景阳宫井又何人。
真娘墓:武丘山下冢累累，松柏萧条尽可悲。何事世人偏重色，真娘墓上独题诗。
望九华山:九华深翠落轩楹，迥眺澄江气象明。不遇阴霾孤岫隐，正当寒日众峰呈。坐观风雪销烦思，惜别烟岚驻晓行。得路归山期早诀，夜来潜已告精诚。
春日旅舍书怀:出去归来旅食人，麻衣长带几坊尘。开门草色朝无客，落案灯花夜一身。贫舍卧多消永日，故园莺老忆残春。蹉跎冠盖谁相念，二十年中尽苦辛。
下第后夷门乘舟至永城驿题:秋赋春还计尽违，自知身是拙求知。唯思旷海为休处，忽喜孤舟似去时。连浦一城兼汴宋，夹堤千柳杂唐隋。从来此恨皆前达，敢负吾君作楚辞。
秋夜旅舍寓怀:庭锁荒芜独夜吟，西风吹动故山心。三秋木落半年客，满地月明何处砧。渔唱乱沿汀鹭合，雁声寒咽陇云深。平生只有松堪对，露浥霜欺不受侵。
洛下寓怀:胡为遭遇孰为官，朝野君亲各自欢。敢向官途争虎首，尚嫌身累爱猪肝。冰霜谷口晨樵远，星火炉边夜坐寒。唯有报恩心未剖，退居犹欲佩芄兰。
题平湖:平湖湖畔雨晴新，南北东西不隔尘。映野烟波浮动日，损花风雨寂寥春。山无俗路藏高士，岸泊仙舟忆主人。那得载来都未保，此心离此甚情亲。
平阳寓怀:晋国风流阻洳川，家家弦管路岐边。曾为郡职随分竹，亦作歌词乞采莲。北榭远峰闲即望，西湖残景醉常眠。墙花此日休回避，不是当时恶少年。
留题汾上旧居:乡园一别五年归，回首人间总祸机。尚胜邻翁常寂寞，敢嫌裘马未轻肥。尘颜不见应消落，庭树曾栽已合围。难说累牵还却去，可怜榆柳尚依依。
怀汾上旧居:素汾千载傍吾家，常忆衡门对浣纱。好事喜逢投宿客，刈田因得自生瓜。山头鼓笛阴沉庙，陌上薪蒸突兀车。投暗作珠何所用，被人专拟害灵蛇。
送同儒大德归柏梯寺:柏梯还拟谢微官，遥拟千峰送法兰。行径未曾青石断，拂床终有白云残。京尘濯后三衣洁，山舍禅初万象安。薇蕨纵多师莫踏，我心犹欲尽图看。
许州题德星亭:瀵水南流东有堤，堤边亭是武陵溪。槎松配石堪僧坐，蕊杏含春欲鸟啼。高树月生沧海外，远郊山在夕阳西。频来不似军从事，只戴纱巾曳杖藜。
送人归上党（时潞寇初平）:燕台基坏穴狐蛇，计拙因循岁月赊。兵革未销王在镐，桑蚕临熟客还家。霏微对岸漳边雨，堆阜邻疆蓟北沙。若到长平战场地，为求遗镞辟魔邪。
春日重游平湖:湖上春风发管弦，须临三十此离筵。离人忽有重来日，游女初非旧少年。官职已辜疲瘵望，诗名空被后生传。啼莺莫惜蹉跎恨，闲事听吟一两篇。
并州:少年流落在并州，裘脱文君取次游。携挈共过芳草渡，登临齐凭绿杨楼。庭前蛱蝶春方好，床上樗蒲宿未收。坊号偃松人在否，饼炉南畔曲西头。
相国陇西公南征，能以留务独宿府城作:吾君贤相事南征，独宿军厨负请缨。灯室卧孤如怨别，月阶簪草似临行。高墉撼铎思巴栈，老木嗥风念野营。殊忆好僧招不及，夜来仓卒锁严城。
早春书事:百蛮降伏委三秦，锦里风回岁已新。渠滥水泉花巷湿，日销冰雪柳营春。何年道胜苏群物，尽室天涯是旅人。焚却蜀书宜不读，武侯无可律余身。
春日书怀:伯牙琴绝岂求知，往往情牵自有诗。垄月正当寒食夜，春阴初过海棠时。耽书未必酬良相，断酒唯堪作老师。多病不任衣更薄，东风台上莫相吹。
投杜舍人:床上新诗诏草和，栏边清酒落花多。闲消白日舍人宿，梦觉紫薇山鸟过。春刻几分添禁漏，夏桐初叶满庭柯。风骚委地苦无主，此事圣君终若何。
献仆射相公:清如冰雪重如山，百辟严趋礼绝攀。强虏外闻应丧胆，平人相见尽开颜。朝廷有道青春好，门馆无私白日闲。致却垂衣更何事，几多诗句咏关关。
上盐铁尚书（时太庙宿斋）:南宫环雉隔嚣尘，况值清斋宿大臣。城绝鼓钟更点后，雨凉烟树月华新。檐前漱晓穹苍碧，庭下眠秋沆瀣津。闻说务闲心更静，此时忧国合求人。
汉南春望:独寻春色上高台，三月皇州驾未回。几处松筠烧后死，谁家桃李乱中开。奸邪用法原非法，唱和求才不是才。自古浮云蔽白日，洗天风雨几时来。
晚春:恶怜风景极交亲，每恨年年作瘦人。卧晚不曾抛好夜，情多唯欲哭残春。阴成杏叶才通日，雨著杨花已污尘。无限后期知有在，只愁烦作总戎身。
将赴镇过太康县有题:才入东郊便太康，自听何暮岂龚黄。晴村透日桑榆影，晓露湿秋禾黍香。十万旌旗移巨镇，几多輗軏负孤庄。时人欲识征东将，看取欃枪落太荒。
清河泛舟:都人层立似山丘，坐啸将军拥棹游。绕郭烟波浮泗水，一船丝竹载凉州。城中睹望皆丹雘，旗里惊飞尽白鸥。儒将不须夸郄縠，未闻诗句解风流。
新竹:柳营茅土倦粗材，因向山家乞翠栽。清露便教终夜滴，好风疑是故园来。栏边匠去朱犹湿，溉后虫浮穴暗开。他日会应威凤至，莫辞公府受尘埃。
晚春:征东留滞一年年，又向军前遇火前。画出鹢舟宜祓禊，镂成鸡卵有秋千。澄明烟水孤城立，狼藉风花落日眠。赖指清和樱笋熟，不然愁杀暮春天。
题彭祖楼:新晴天状湿融融，徐国滩声上下洪。极目澄鲜无限景，入怀轻好可怜风。身防潦倒师彭祖，妓拥登临愧谢公。谁致此楼潜惠我，万家残照在河东。
汉庙祈雨回阳春亭有怀:南荣轩槛接城闉，适罢祈农此访春。九九已从南至尽，芊芊初傍北篱新。池中水是前秋雨，陌上风惊自古尘。欲召罗敷倾一盏，乘闲言语不容人。
送李倍秀才:南朝才子尚途穷，毕竟应须问叶公。书剑伴身离泗上，雪风吹面立船中。家园枣熟归圭窦，会府槐疏试射弓。相顾日偏留不得，夜深聊欲一杯同。
重游德星亭感事:颍水川中枕水台，当时离别此重来。舟沉土岸生新草，诗映纱笼有薄埃。事系兴亡人少到，地当今古我迟回。残阳照树明于旭，犹向池边把酒杯。
许州题观察判官厅:三载从戎类系匏，重游全许尚分茅。刘郎别后无遗履，丁令归来有旧巢。冬暖井梧多未落，夜寒窗竹自相敲。纤腰弟子知千恨，笑与扬雄作解嘲。
闲题:八年藩翰似侨居，只此谁知报玉除。旧将已成三仆射，老身犹是六尚书。时丁厚讟终无咎，道致中兴尚有余。为问春风谁是主，空催弱柳拟何如。
送福建李大夫:洛州良牧帅瓯闽，曾是西垣作谏臣。红旆已胜前尹正，尺书犹带旧丝纶。秋来海有幽都雁，船到城添外国人。行过小藩应大笑，只知夸近不知贫。
送李倍巡官归永乐旧居:羡君归去五峰前，往往星河实见仙。麦垄夏枯成废地，枣枝秋赤近高天。山泉饮犊流多变，村酒经蚕味可怜。曾约道门终老住，步虚声里寄闲眠。
赠歌者:一字新声一颗珠，转喉疑是击珊瑚。听时坐部音中有，唱后樱花叶里无。汉浦蔑闻虚解佩，临邛焉用枉当垆。谁人得向青楼宿，便是仙郎不是夫。
舞者:绿毛钗动小相思，一唱南轩日午时。慢靸轻裾行欲近，待调诸曲起来迟。筵停匕箸无非听，吻带宫商尽是词。为问倾城年几许，更胜琼树是琼枝。
蒙恩除侍御史行次华州寄蒋相:林下天书起遁逃，不堪移疾入尘劳。黄河近岸阴风急，仙掌临关旭日高。行野众喧闻雁发，宿亭孤寂有狼嗥。荀家位极兼禅理，应笑埋轮著所操。
寄唐州杨郎中:关睢憔悴一儒生，忽把鱼须事圣明。贫得俸钱还乍喜，晚登朝序却无荣。前年坐蜀同樽俎，此日边淮独旆旌。班列道孤君不见，曲江春暖共僧行。
塞上蒙汝州任中丞寄书:三省推贤两掖才，关东深许稍迟回。舟浮汝水通淮去，雨出嵩峰到郡来。投札转京忧不远，枉缄经虏喜初开。西楼一望知无极，更与何人把酒杯。
题盐铁李尚书浐州别业:鹿原阴面浐州湄，坐觉林泉逼梦思。闲景院开花落后，湿香风好雨来时。邻惊麦野闻雏雉，别创茅亭住老师。备足好中还有阙，许昌军里李陵诗。
题大云寺西阁:阁临偏险寺当山，独坐西城笑满颜。四野有歌行路乐，五营无战射堂闲。鼙和调角秋空外，砧办征衣落照间。方拟杀身酬圣主，敢于高处恋乡关。
暇日寓怀寄朝中亲友:命与才违岂自由，我身何负我身愁。临生白发方监郡，遥耻青衣懒上楼。过客闷嫌疏妓乐，小儿憨爱□貔貅。闲吟一寄清朝侣，未必淮阴不拜侯。
监郡犍为舟中寓题寄同舍:一寝闲身万事空，任天教作假文翁。旗穿岛树孤舟上，家在山亭每日中。叠果盘餐丹橘地，若花床席早梅风。佳期说尽君应笑，刘表尊前且不同。
寄吉谏议:将迎须学返抽身，合致蹉跎敢效颦。性静拟归无上士，迹疏常负有情人。终凭二顷谋婚嫁，谬著千篇断斧斤。闻说旧交贤且达，欲弹章甫自羞贫。
江上寄情:天际归舟浩荡中，我关王泽道何穷。未为时彦徒经国，尚有边兵耻佐戎。酿黍气香村欲社，斫桑春尽野无风。年来断定知休处，一树繁花一亩宫。
闻李夷遇下第东归因以寄赠:囊中书是居山写，海畔家贫乞食还。吾子莫愁登第晚，古人惟爱贱游闲。舟行散适江亭上，郡宴歌吟蜡烛间。从此乐章休叙战，汉兵无阵亦无蛮。
自广汉游三学山:残阳终日望栖贤，归路携家得访禅。世缺一来应薄命，雨留三宿是前缘。诗题不忍离岩下，屐齿难忘在水边。猿鸟可知僧可会，此心常似有香烟。
雨霁北归留题三学山:远树平川半夕阳，锦城遥辨立危墙。闲思胜事多遗恨，却悔公心是谩忙。灌口阙寻惭远客，峨嵋乖约负支郎。灵龛一望终何得，谬有人情满蜀乡。
行次灵龛驿寄西蜀尚书:北客推车指蜀门，乾阳知已近临坤。从辞府郭常回首，欲别封疆更感恩。援寡圣朝难望阙，暑催蚕麦得归村。雷公解劚冲天气，白日何辜遣戴盆。
雨霁宿望喜驿:风雷一罢思何清，江水依然浩浩声。飞鸟旋生啼鸟在，后人常似古人情。将来道路终须达，过去山川实不平。闲想更逢知旧否，馆前杨柳种初成。
筹笔驿（余为蜀从事，病武侯非王佐才，因有是题）:葛相终宜马革还，未开天意便开山。生欺仲达徒增气，死见王阳合厚颜。流运有功终是扰，阴符多术得非奸。当初若欲酬三顾，何不无为似有鳏。
嘉陵驿（一作题嘉陵江驿）:江涛千叠阁千层，衔尾相随尽室登。稠树蔽山闻杜宇，午烟薰日食嘉陵。频题石上程多破，暂歇泉边起不能。如此幸非名利切，益州来日合携僧。
西县作:三年西蜀去如沉，西县西来出万岑。树石向闻清汉浪，水风初见绿萍阴。平郊不爱行增气，好井无疑漱入心。从此渐知光景异，锦都回首尽愁吟。
水帘吟:万滴相随万响兼，路尘天产尽旁沾。源从颢气何因绝，派助前溪岂觉添。豪客每来清夏葛，愁人才见认秋檐。嘉名已极终难称，别是风流不是帘。
褒斜道中:十驿褒斜到处慵，眼前常似接灵踪。江遥旋入旁来水，山豁犹藏向后峰。鸟径恶时应立虎，畬田闲日自烧松。行吟却笑公车役，夜发星驰半不逢。
褒城驿有故元相公旧题诗，因仰叹而作:鄂相顷题应好池，题云万竹与千梨。我来已变当初地，前过应无继此诗。敢叹临行殊旧境，惟愁后事劣今时。闲吟四壁堪搔首，频见青蘋白鹭鸶。
题褒城驿池:池馆通秦槛向衢，旧闻佳赏此踟蹰。清凉不散亭犹在，事力何销舫已无。钓客坐风临岛屿，牧牛当雨食菰蒲。西川吟吏偏思葺，只恐归寻水亦枯。
新柳:轻轻须重不须轻，众木难成独早成。柔性定胜刚性立，一枝还引万枝生。天钟和气元无力，时遇风光别有情。谁道少逢知己用，将军因此建雄名。
答贾支使寄鹤:瑞羽奇姿踉跄形，称为仙驭过清冥。何年厚禄曾居卫，几世前身本姓丁。幸有远云兼远水，莫临华表望华亭。劳君赠我清歌侣，将去田园夜坐听。
陈州刺史寄鹤:临风高视耸奇形，渡海冲天想尽经。因得羽仪来合浦，便无魂梦去华亭。春飞见境乘桴切，夜唳闻时醉枕醒。南守欲知多少重，抚毛千万唤丁丁。
孔雀:偶有功名正俗才，灵禽何事降瑶台。天仙黼黻毛应是，宫后屏帏尾忽开。曾处嶂中真雾隐，每过庭下似春来。佳人为我和衫拍，遣作傞傞送一杯。
鄜州进白野鹊:轻毛叠雪翅开霜，红觜能深练尾长。名应玉符朝北阙，色柔金性瑞西方。不忧云路填河远，为对天颜送喜忙。从此定知栖息处，月宫琼树是仙乡。
谢刘相寄天柱茶:两串春团敌夜光，名题天柱印维扬。偷嫌曼倩桃无味，捣觉嫦娥药不香。惜恐被分缘利市，尽应难觅为供堂。粗官寄与真抛却，赖有诗情合得尝。
题后集:诗源何代失澄清，处处狂波污后生。常感道孤吟有泪，却缘风坏语无情。难甘恶少欺韩信，枉被诸侯杀祢衡。纵到缑山也无益，四方联络尽蛙声。
逢友人边游回（一作马戴诗）:游子新从绝塞回，自言曾上李陵台。尊前语尽北风起，秋色萧条胡雁来。
酬泗州韦中丞埇上日寄赠兼次本韵:鲁儒相悟欲成空，学尽文章不见功。官自掖垣飘海上，镇从随岸入山中。尝遭火发瞿云宅，争得天如老氏弓。何意杜陵怀宝客，也随迷路出关东。
荔枝诗:颗如松子色如樱，未识蹉跎欲半生。岁杪监州曾见树，时新入座久闻名。
寓题（一作边城寓题）:王泽犹来雅在新，尚词微事可愁人。淫哇满眼关雎弱，犹贺清朝有此身。
望蜀亭:树簇烟迷蜀国深，岭头分界恋登临。前轩一望无他处，从此西川只在心。
游嘉州后溪（开元观闲游，因及后溪，偶成二韵）:山屐经过满径踪，隔溪遥见夕阳舂。当时诸葛成何事，只合终身作卧龙。
自讽:千题万咏过三旬，忘食贪魔作瘦人。行处便吟君莫笑，就中诗病不任春。
乞假归题候馆:仆带雕弓马似飞，老莱衣上著戎衣。邮亭不暇吟山水，塞外经年皆未归。
监郡犍为将归使府登楼寓题:几日监临向蜀春，错抛歌酒强忧人。江楼一望西归去，不负嘉州只负身。
过象耳山二首:一色青松几万栽，异香薰路带花开。山门欲别心潜愿，更到蜀中还到来。到处逢山便欲登，自疑身作住来僧。徒行至此三千里，不是有缘应不能。
圣灯:莽莽空中稍稍灯，坐看迷浊变清澄。须知火尽烟无益，一夜栏边说向僧。
过昌利观有怀:万仞云峰八石泉，李君仙后更谁仙。我来驻马人何问，老柏无多不种田。
蜀路:剑阁缘云拂斗魁，疾风生树过龙媒。前程憩罢知无益，但是驽蹄亦到来。
山下偶作:零雨沾山百草香，树梢高顶尽斜阳。横流巨石皆堪住，何事无僧有石房。
伏牛山:虎蹲峰状屈名牛，落日连村好望秋。不为时危耕不得，一黎风雨便归休。
老圃堂（一作曹邺诗）:邵平瓜地接吾庐，谷雨乾时偶自锄。昨日春风欺不在，就床吹落读残书。
春题:柳莫摇摇花莫开，此心因病亦成灰。人生只有家园乐，及取春农归去来。
并州寓怀:人多知遇独难求，人负知音独爱酬。常恐此心无乐处，枉称年少在并州。
中秋旅舍（一作中秋旅舍书怀）:云卷庭虚月逗空，一方秋草尽鸣虫。是时兄弟正南北，黄叶满阶来去风。
符亭二首:符亭之地雅离群，万古悬泉一旦新。若念农桑也如此，县人应得似行人。山如巫峡烟云好，路似嘉祥水木清。大抵游人总应爱，就中难说是诗情。
秋夜听任郎中琴:十指宫商膝上秋，七条丝动雨修修。空堂半夜孤灯冷，弹著乡心欲白头。
留别关东旧游:我去君留十载中，未曾相见及花红。他时住得君应老，长短看花心不同。
赠出塞客:出郊征骑逐飞埃，此别惟愁春未回。寒叶夕阳投宿意，芦关门向远河开。
秋溪独坐:黄叶分飞砧上下，白云零落马东西。人生万意此端坐，日暮水深流出溪。
蒲中霁后晚望:河边霁色无人见，身带春风立岸头。浊水茫茫有何意，日斜还向古蒲州。
宋氏林亭:地湿莎青雨后天，桃花红近竹林边。行人本是农桑客，记得春深欲种田。
云花寺寓居赠海岸上人:暂寄空门未是归，上方林榭独儒衣。吾师不语应相怪，频惹街尘入寺飞。
关中秋夕:簟湿秋庭岳在烟，露光明滑竹苍然。何人意绪还相似，鹤宿松枝月半天。
西县道中有短亭，岩穴飞泉隔江洒至，因成二首:风凉津湿共微微，隔岸泉冲石窍飞。争得巨灵从野性，旧乡无此擘将归。一瀑三峰赤日天，路人才见便翛然。谁能夜向山根宿，凉月初生的有仙。
省试夜（一作韦承贻诗）:白莲千朵照廊明，一片承平雅颂声。更报第三条烛尽，文昌风景画难成。
过骊山:丹雘苍苍簇背山，路尘应满旧帘间。玄宗不是偏行乐，只为当时四海闲。
曲江醉题:闲身行止属年华，马上怀中尽落花。狂遍曲江还醉卧，觉来人静日西斜。
参军厅新池:帘外无尘胜物外，墙根有竹似山根。流泉不至客来久，坐见新池落旧痕。
太原使院晚出:青门无路入清朝，滥作将军最下僚。同舍尽归身独在，晚风开印叶萧萧。
寒食日曲江:曲水池边青草岸，春风林下落花杯。都门此日是寒食，人去看多身独来。
盩厔官舍新竹:心觉清凉体似吹，满风轻撼叶垂垂。无端种在幽闲地，众鸟嫌寒凤未知。
京中客舍闻筝:十二三弦共五音，每声如截远人心。当时向秀闻邻笛，不是离家岁月深。
铜雀台:魏帝当时铜雀台，黄花深映棘丛开。人生富贵须回首，此地岂无歌舞来。
寿安水馆:地接山林兼有石，天悬星月更无云。惊鸥上树满池水，瀺灂一声中夜闻。
雨后早发永宁:春霖朝罢客西东，雨足泥声路未通。独爱千峰最高处，一峰初日白云中。
宿仙游寺望月生峰:公门身入洞门行，出阱离笼似有情。僧语夜凉云树黑，月生峰上月初生。
秋题:独坐东南见晓星，白云微透泬寥清。磷磷甃石堪僧坐，一叶梧桐落半庭。
和友人寄怀:从来行乐近来希，蘧瑗知言与我违。自是衰心不如旧，非关四十九年非。
子夜:嫖姚家宴敌吴王，子夜歌声满画堂。此日相逢眉翠尽，女真行李乞斋粮。
雁和韦侍御:肃肃雍雍义有余，九天莺凤莫相疏。唯应静向山窗过，激发英雄夜读书。
和府帅相公:竹映高墙似傍山，邹阳归后令威还。君看将相才多少，两首诗成七步间。
又和留山鸡:五色文胜百鸟王，相思兼绝寄芸香。由来不是池中物，鸡树归时即取将。
舟中酬杨中丞春早见寄:锦楼春望忆丹楹，更遇高情说早莺。江上境寒吟不得，湿风梅雨满船轻。
寒食日题:美人寒食事春风，折尽青青赏尽红。夜半无灯还有睡，秋千悬在月明中。
杏花:活色生香第一流，手中移得近青楼。谁知艳性终相负，乱向春风笑不休。
黄蜀葵:娇黄新嫩欲题诗，尽日含毫有所思。记得玉人初病起，道家妆束厌禳时。
春咏:春来还似去年时，手把花枝唱竹枝。狂瘦未曾餐有味，不缘中酒却缘诗。
赠欢娘（八岁善吹笙）:一束龙吟细竹枝，青娥擎在手中吹。当时纵使双成在，不得如伊是小时。
戏瞻相:失意蹉跎到旧游，见吹杨柳便遮羞。瞻相赵女休相拽，不及人前诈摆头。
赠解诗歌人:同有诗情自合亲，不须歌调更含嚬。朝天御史非韩寿，莫窃香来带累人。
赠韦氏歌人二首:弦管声凝发唱高，几人心地暗伤刀。思量更有何堪比，王母新开一树桃。一曲新声惨画堂，可能心事忆周郎。朝来为客频开口，绽尽桃花几许香。
加阶:二年中散似稽康，此日无功换宠光。唯有一般酬圣主，胜于东晋是文章。
野园:野园无鼓又无旗，鞍马传杯用柳枝。娇养翠娥无怕惧，插人头上任风吹。
郊亭:郊亭宴罢欲回车，满郭传呼调角初。尚拥笙歌归未得，笑娥扶著醉尚书。
老僧:清瘦形容八十余，匏悬篱落似村居。劝师莫羡人间有，幸是元无免破除。
僧窗:不悟时机滞有余，近来为事更乖疏。朱轮皂盖蹉跎尽，犹爱明窗好读书。
题平等院:十里城中一院僧，各持巾钵事南能。还应笑我功名客，未解嫌官学大乘。
影灯夜二首（一作上元诗）:偃王灯塔古徐州，二十年来乐事休。此日将军心似海，四更身领万人游。十万军城百万灯，酥油香暖夜如烝。红妆满地烟光好，只恐笙歌引上升。
许州旌节到作:两地旌旗拥一身，半缘伤旧半荣新。州人若忆将军面，写取雕堂报国真。
重游通波亭:十年抛掷故园花，最忆红桃竹外斜。此日郊亭心乍喜，败榆芳草似还家。
戏舸:远舸冲开一路萍，岸傍偷上小茅亭。游人莫觅杯盘分，此地才应聚德星。
偶题:到处吟兼上马吟，总无愁恨自伤心。无端梦得钧天乐，尽觉宫商不是音。
题于公花园:含桃庄主后园深，繁实初成静扫阴。若使明年花可待，应须恼破事花心。
登城:偶作闲身上古城，路人遥望不相惊。无端将吏逡巡至，又作都头一队行。
好客:好客连宵在醉乡，蜡烟红暖胜春光。谁人肯信山僧语，寒雨唯煎治气汤。
赠普恭禅师:一日迢迢每一餐，我心难伏我无难。南檐十月绳床暖，背卷真经向日看。
赠无表禅师:笠戴圆阴楚地棕，磬敲清乡蜀山铜。秋来说偈寅朝殿，爽爽杨枝满手风。
彭门偶题:淮王西舍固非夫，柳恽偏州未是都。直到春秋诸列国，拥旄才子也应无。
嘲赵璘:巡关每傍摴蒲局，望月还登乞巧楼。第一莫教娇太过，缘人衣带上人头。
感寓:海竭山移岁月深，分明齐得世人心。颜回徒恨少成古，彭祖何曾老至今。须向道中平贵贱，还从限内任浮沉。他年免似骊山鬼，信有蓬莱不可寻。
七夕:乌鹊桥成上界通，千秋灵会此宵同。云收喜气星楼晓，香拂轻尘玉殿空。翠辇不行青草路，金銮徒候白榆风。采盘花阁无穷意，只在游丝一缕中。
晚春陪王员外东塘游宴:水绿山青春日长，政成因暇泛回塘。初移柳岸笙歌合，欲过蘋洲罗绮香。共济已惊依玉树，随流还许醉金觞。一声画角严城暮，云雨分时满路光。
游东湖黄处士园林:偶向东湖更向东，数声鸡犬翠微中。遥知杨柳是门处，似隔芙蓉无路通。樵客出来山带雨，渔舟过去水生风。物情多与闲相称，所恨求安计不同。
题许子正处士新池:坐爱风尘日已西，功成得与化工齐。巧分孤岛思何远，欲似五湖心易迷。渐有野禽来试水，又怜春草自侵堤。那堪更到芙蓉拆，晚夕香联桃李蹊。
旅怀:物态人心渐渺茫，十年徒学钓沧浪。老将何面还吾土，梦有惊魂在楚乡。自是一身嫌苟合，谁怜今日欲佯狂。无名无位却无事，醉落乌纱卧夕阳。
早秋归:数口飘零身未回，梦魂遥断越王台。家书欲寄雁飞远，客恨正深秋又来。风解绿杨三署冷，月当银汉四山开。茫茫归路在何处，砧杵一声心已摧。
欧阳示新诗因贻四韵:冲戛瑶琼得至音，数篇清越应南金。都由苦思无休日，已证前贤不到心。风入寒松声自古，水归沧海意皆深。欲知字字惊神鬼，一气秋时试夜吟。
尉迟将军:天仗拥门希授钺，重臣入梦岂安金。江河定后威风在，社稷危来寄托深。扶病暂将弓试力，感恩重与剑论心。明妃若遇英雄世，青冢何由怨陆沉。
赠道者:五云深处有真仙，岁月催多却少年。入郭不知今世事，卖丹犹觅古时钱。闲寻白鹿眠瑶草，暗摘红桃去洞天。时向人间深夜坐，鬼神长在药囊边。
赠道者:道帔轻裾三岛云，绿髯长占镜中春。高风已驾祥鸾驭，浮世休惊野马尘。过海独辞王母面，度关谁识老聃身。儒生也爱长生术，不见人间大笑人。
遣怀寄欧阳秀才:地上江河天上乌，百年流转只须臾。平生闲过日将日，欲老始知吾负吾。似豹一班时或有，如龟三顾岂全无。古来晚达人何限，莫笑空枝犹望苏。
三闾大夫:三闾一去湘山老，烟水悠悠痛古今。青史已书殷鉴在，词人劳咏楚江深。竹移低影潜贞节，月入中流洗恨心。再引离骚见微旨，肯教渔父会升沈。
伤曾秀才马:买得龙媒越水濆，轻桃细杏色初分。秋归未过阳关日，夜魄忽销阴塞云。吴练已知随影没，朔风犹想带嘶闻。临轩振策休惆怅，坐致烟霄只在君。
喷玉泉冥会诗八首。白衣叟述甘棠馆西楹诗:浮云凄惨日微明，沉痛将军负罪名。白昼叫阍无近戚，缟衣饮气只门生。佳人暗泣填宫泪，厩马连嘶换主声。六合茫茫皆汉土，此身无处哭田横。
喷玉泉冥会诗八首。白衣叟喷玉泉感旧游书怀:树色川光向晚晴，旧曾游处事分明。鼠穿月榭荆榛合，草掩花园畦垄平。迹陷黄沙仍未寤，罪标青简竟何名。伤心谷口东流水，犹喷当时寒玉声。
下第归宜春酬黄颇饯别:圣代澄清雨露均，独怀惆怅出咸秦。承明未荐相如赋，故国犹惭季子贫。御苑钟声临远水，都门树色背行尘。一从此地曾携手，益羡江头桃李春。
赠黄蘖山僧希运:曾传达士心中印，额有圆珠七尺身。挂锡十年栖蜀水，浮杯今日渡漳滨。一千龙象随高步，万里香华结胜因。拟欲事师为弟子，不知将法付何人。
登望京楼赋:夷门一镇五经秋，未得朝天不免愁。因上此楼望京国，便名楼作望京楼。
贺王仆射放榜:文场三化鲁儒生，三十余年振重名。曾忝木鸡夸羽翼，又陪金马入蓬瀛。虽欣月桂居先折，更羡春兰最后荣。欲到龙门看风雨，关防不许暂离营。
酬李常侍立秋日奉诏祭岳见寄:秋祠灵岳奉尊罍，风过深林古柏开。莲掌月高珪币列，金天雨露鬼神陪。质明三献虽终礼，祈寿千年别上杯。岂是琐才能祀事，洪农太守主张来。
寄华州周侍郎立秋日奉诏祭岳诗:关河豁静晓云开，承诏秋祠太守来。山霁莲花添翠黛，路阴桐叶少尘埃。朱轓入庙威仪肃，玉佩升坛步武回。往岁今朝几时事，谢君非重我非才。
重阳宴东观山亭和从事卢顺之:乱山青翠郡城东，爽节凭高一望通。交友会时丝管合，羽觞飞处笑言同。金英耀彩晴云外，玉树凝霜暮雨中。高咏已劳潘岳思，醉欢惭道自车公。
独秀山:孤峰不与众山俦，直入青云势未休。曾得乾坤融结意，擎天一柱在南州。
赠副戎:翱翔曾在玉京天，堕落江南路几千。从事不须轻县宰，满身犹带御炉烟。
命妓盛小丛歌饯崔侍御还阙:绣衣奔命去情多，南国佳人敛翠娥。曾向教坊听国乐，为君重唱盛丛歌。
李尚书命妓歌饯有作奉酬:羊公留宴岘山亭，洛浦高歌五夜情。独向柏台为老吏，可怜林木响余声。
和李尚书命妓歌饯崔侍御:燕赵能歌有几人，为花回雪似含颦。声随御史西归去，谁伴文翁怨九春。
覆落后呈同年:由来梁雁与冥鸿，不合翩翩向碧空。寒谷谩劳邹氏律，长天独遇宋都风。此时泣玉情虽异，他日衔环事亦同。二月春光正摇荡，无因得醉杏园中。
前望江麹令颂德:政绩虽殊道且同，无辞买石纪前功。谁论重德光青史，过里犹歌卧辙风。
重阳东观席上赠侍郎张固:渡江旌旆动鱼龙，令节开筵上碧峰。翡翠巢低岩桂小，茱萸房湿露香浓。白云郊外无尘事，黄菊筵中尽醉容。好是谢公高兴处，夕阳归骑出疏松。
大堤曲:酒旗相望大堤头，堤下连樯堤上楼。日暮行人争渡急，桨声幽轧满中流。
和李尚书命妓饯崔侍御:乌台上客紫髯公，共捧天书静境中。桃朵不辞歌白苎，耶溪暮雨起樵风。
新添声杨柳枝词:思量大是恶姻缘，只得相看不得怜。愿作琵琶槽那畔，得他长抱在胸前。独房莲子没有看，偷折莲时命也拌。若有所由来借问，但道偷莲是下官。
赠舍弟:秦云蜀浪两堪愁，尔养晨昏我远游。千里客心难寄梦，两行乡泪为君流。早驱风雨知龙圣，饿食鱼虾觉虎羞。袖里镆铘光似水，丈夫不合等闲休。
题越王楼寄献中丞使君:朱轩迥压碧烟州，昔岁贤王是胜游。山簇剑峰朝阙远，水如巴字绕城流。人间物象分千里，天上笙歌醉五侯。今日登临无限意，同沾惠化自销愁。
秋日登越王楼献于中丞:越王曾牧剑南州，因向城隅建此楼。横玉远开千峤雪，暗雷下听一江流。画檐先弄朝阳色，朱槛低临众木秋。徒学仲宣聊四望，且将词赋好依刘。
春愁:金乌长飞玉兔走，青鬓长青古无有。秦娥十六语如弦，未解贪花惜杨柳。吴鱼岭雁无消息，水誓兰情别来久。劝君年少莫游春，暖风迟日浓于酒。
题商山店:商山驿路几经过，未到仙娥见谢娥。红锦机头抛皓腕，绿云鬟下送横波。佯嗔阿母留宾客，暗为王孙换绮罗。碧涧门前一条水，岂知平地有天河。
风:竞持飘忽意何穷，为盛为衰半不同。偃草喜逢新雨后，鸣条愁听晓霜中。凉飞玉管来秦甸，暗袅花枝入楚宫。莫见东风便无定，满帆还有济川功。
云:深惹离情霭落晖，如车如盖早依依。山头触石应常在，天际从龙自不归。莫向隙窗笼夜月，好来仙洞湿行衣。春风淡荡无心后，见说襄王梦亦稀。
露:长随圣泽堕尧天，濯遍幽兰叶叶鲜。才喜轻尘销陌上，已愁新月到阶前。文腾要地成非久，珠缀秋荷偶得圆。几处花枝抱离恨，晓风残月正潸然。
霞:应是行云未拟归，变成春态媚晴晖。深如绮色斜分阁，碎似花光散满衣。天际欲销重惨淡，镜中闲照正依稀。晓来何处低临水，无限鸳鸯妒不飞。
颍亭:颍上新亭瞰一川，几重旧址敞幽关。寒声北下当轩水，翠影西来扑槛山。远目静随孤鹤去，高情常共白云闲。知君久负巢由志，早晚相忘寂寞间。
咏马:曾经伯乐识长鸣，不似龙行不敢行。金埒未登嘶若是，盐车犹驾瘦何惊。难逢王济知音癖，欲就燕昭买骏名。早晚飞黄引同皂，碧云天上作鸾鸣。
题圭峰下长孙家林亭:赵国林亭二百年，绿苔如毯葛如烟。闲期竹色摇霜看，醉惜松声枕月眠。出树圭峰寒压坐，入篱沙濑碧流天。明知富贵非身物，莫为金章堕地仙。
牡丹:桃时杏日不争浓，叶帐阴成始放红。晓艳远分金掌露，暮香深惹玉堂风。名移兰杜千年后，贵擅笙歌百醉中。如梦如仙忽零落，暮霞何处绿屏空。
雨:阴云拂地散丝轻，长得为霖济物名。夜浦涨归天堑阔，春风洒入御沟平。轩车几处归频湿，罗绮何人去欲生。不及流他荷叶上，似珠无数转分明。
京西即事:秋草河兰起阵云，凉州唯向管弦闻。豺狼毳幕三千帐，貔虎金戈十万军。候骑北来惊有说，戍楼西望悔为文。昭阳亦待平安火，谁握旌旗不见勋。
暮春浐水送别（一作暮春送客）:绿暗红稀出凤城，暮云楼阁古今情。行人莫听宫前水，流尽年光是此声。
骆谷晚望:秦川如画渭如丝，去国还家一望时。公子王孙莫来好，岭花多是断肠枝。
二月二日游洛源:旧苑新晴草似苔，人还香在踏青回。今朝此地成惆怅，已后逢春更莫来。
柳（一作和白乐天诏取永丰柳植上苑，时为东都留守）:折柳歌中得翠条，远移金殿种青霄。上阳宫女含声送，不忿先归舞细腰。
杨柳枝:梁苑隋堤事已空，万条犹舞旧春风。那堪更想千年后，谁见杨花入汉宫。
杨柳枝词:枝斗纤腰叶斗眉，春来无处不如丝。霸陵原上多离别，少有长条拂地垂。
和襄阳徐相公商贺徐副使加章绶:朱紫联辉照日新，芳菲全属断金人。华筵重处宗盟地，白雪飞时郢曲春。仙府色饶攀桂侣，莲花光让握兰身。自怜亦是膺门客，吟想恩荣气益振。
和李尚书命妓饯崔侍御:何郎载酒别贤侯，更吐歌珠宴庾楼。莫道江南不同醉，即陪舟楫上京游。
赠王福娘（一作赠美人）:怪得清风送异香，娉婷仙子曳霓裳。惟应错认偷桃客，曼倩曾为汉侍郎。
和李尚书命妓饯崔侍御:莲府才为绿水宾，忽乘骢马入咸秦。为君唱作西河调，日暮偏伤去住人。
送卢潘尚书之灵武:贺兰山下果园成，塞北江南旧有名。水木万家朱户暗，弓刀千队铁衣鸣。心源落落堪为将，胆气堂堂合用兵。却使六番诸子弟，马前不信是书生。
题僧壁:一竹横檐挂净巾，灶无烟火地无尘。剃头未必知心法，要且闲于名利人。
赠商山僧:商岭东西路欲分，两间茅屋一溪云。师言耳重知师意，人是人非不欲闻。
长乐驿谑李汤给事题名:渭水秦川拂眼明，希仁何事寡诗情。只应学得虞姬婿，书字才能记姓名。
题嘉祥驿:交亲荣饯洛城空，秉钺戎装上将同。星使自天丹诏下，雕鞍照地数程中。马嘶静谷声偏响，旆映晴山色更红。到后定知人易化，满街棠树有遗风。
九华山:岩翠凌云出迥然，岧峣万丈倚秋天。暮风飘送当轩色，晓雾斜飞入槛烟。帘卷倚屏双影聚，镜开朱户九条悬。画图何必家家有，自有画图来目前。
送莫仲节状元归省:青骢聚送谪仙人，南国荣亲不及君。椰子味从今日近，鹧鸪声向旧山闻。孤猿夜叫三湘月，匹马时侵五岭云。想到故乡应腊过，药栏犹有异花薰。
春日即事:一百五日又欲来，梨花梅花参差开。行人自笑不归去，瘦马独吟真可哀。杏酪渐香邻舍粥，榆烟将变旧炉灰。画桥春暖清歌夜，肯信愁肠日九回。
过蛮溪渡:绿杨如发雨如烟，立马危桥独唤船。山口断云迷旧路，渡头芳草忆前年。身随远道徒悲梗，诗卖明时不直钱。归去楚台还有计，钓船春雨日高眠。
岸梅:含情含怨一枝枝，斜压渔家短短篱。惹袖尚余香半日，向人如诉雨多时。初开偏称雕梁画，未落先愁玉笛吹。行客见来无去意，解帆烟浦为题诗。
重阳日次荆南路经武宁驿:茱萸冷吹溪口香，菊花倒绕山脚黄。家山去此强百里，弟妹待我醉重阳。风健早鸿高晓景，露清圆碧照秋光。莫看时节年年好，暗送搔头逐手霜。
题云梦亭:薄烟如梦雨如尘，霜景晴来却胜春。好住池西红叶树，何年今日伴何人。
有酒失于虔州陆郎中肱，以诗谢之:醉时颠蹶醒时羞，麹糵推人不自由。叵耐一双穷相眼，不堪花卉在前头。
闻笛（一作华清宫）:银河漾漾月晖晖，楼碍星边织女机。横玉叫云天似水，满空霜逐一声飞。
山路见花:晓红初拆露香新，独立空山冷笑人。春意自知无主惜，恣风吹逐马蹄尘。
暮春对花:病香无力被风欺，多在青苔少在枝。马上行人莫回首，断君肠是欲残时。
寄短书歌:骨肉萍蓬各天末，十度附书九不达。孤台冷眼无来人，楚水秦天莽空阔。翔雁横秋过洞庭，西风落日浪峥嵘。三年音信凝颦外，一曲哀歌白发生。
竞渡时在湖外偶为成章:雷奔电逝三千儿，彩舟画楫射初晖。喧江雷鼓鳞甲动，三十六龙衔浪飞。灵均昔日投湘死，千古沉魂在湘水。绿草斜烟日暮时，笛声幽远愁江鬼。
长沙春望寄涔阳故人:清明别后雨晴时，极浦空颦一望眉。湖畔春山烟黯黯，云中远树黑离离。依微水戍闻疏鼓，掩映河桥见酒旗。风暖草长愁自醉，行吟无处寄相思。
金塘路中:山连楚越复吴秦，蓬梗何年是住身。黄叶黄花古城路，秋风秋雨别家人。冰霜想度商於冻，桂玉愁居帝里贫。十口系心抛不得，每回回首即长颦。
自遣:翻覆升沉百岁中，前途一半已成空。浮生暂寄梦中梦，世事如闻风里风。修竹万竿资阒寂，古书千卷要穷通。一壶浊酒暄和景，谁会陶然失马翁。
送于少监自广州还紫逻:鸣皋山水似麻源，谢监东还忆故园。海峤烟霞轻逸翰，洛川花木待回轩。宦情薄去诗千首，世事闲来酒一尊。明日中书见颜范，始应通籍入金门。
石门韦明府为致东阳潭石鲫鲙:锦鳞衔饵出清涟，暖日江亭动鲙筵。叠雪乱飞消箸底，散丝繁洒拂刀前。太湖浪说朱衣鲋，汉浦休夸缩项鳊。隽味品流知第一，更劳霜橘助芳鲜。
规公业在净名得甚深义仆近获顾长康月宫真影…以屈瞻礼:五浊之世尘冥冥，达观栖心于此经。但用须弥藏芥子，安知牛迹笑东溟。生公吐辩真无敌，顾氏传神实有灵。今日净开方丈室，一飞白足到茅亭。
玉真观:高情帝女慕乘鸾，绀发初簪玉叶冠。秋月无云生碧落，素蕖寒露出情澜。层城烟雾将归远，浮世尘埃久住难。一自箫声飞去后，洞宫深掩碧瑶坛。
辱绵州于中丞书信:一缄垂露到云林，中有孙阳念骥心。万木自凋山不动，百川皆旱海长深。风标想见瑶台鹤，诗韵如闻渌水琴。他日纵陪池上酌，已应难到暝猿吟。
送崔使君萧山祷雨甘泽遽降:谢公一拜敬亭祠，五马旋归下散丝。不假土龙呈夭矫，自然石燕起参差。预听禾稼如云语，应有空濛似雾时。已向为霖报消息，颍川征诏是前期。
重经巴丘追感（开成初，陪故员外从翁诗酒游泛）:昔年高接李膺欢，日泛仙舟醉碧澜。诗句乱随青草发，酒肠俱逐洞庭宽。浮生聚散云相似，往事微茫梦一般。今日片帆城下去，秋风回首泪阑干。
湘阴江亭却寄友人:湘岸初晴淑景迟，风光正是客愁时。幽花暮落骚人浦，芳草春深帝子祠。往事隔年如过梦，旧游回首谩劳思。烟波自此扁舟去，小酌文园杳未期。
哭郴州王使君:银章朱绂照云骢，六换鱼书惠化崇。瑶树忽倾沧海里，醉乡翻在夜台中。东山妓逐飞花散，北海尊随逝水空。曾是绮罗筵上客，一来长恸向春风。
九日巴丘杨公台上宴集:凄凄霜日上高台，水国秋深客思哀。万叠银山寒浪起，一行斜字早鸿来。谁家捣练孤城暮，何处题衣远信回。江汉路长身不定，菊花三笑旅萍开。
奉和张舍人送秦炼师归岑公山:仙翁归卧翠微岑，一夜西风月峡深。松径定知芳草合，玉书应念素尘侵。闲云不系东西影，野鹤宁知去住心。兰浦苍苍春欲暮，落花流水怨离琴。
送陶少府赴选:陶君官兴本萧疏，长傍青山碧水居。久向三茅穷艺术，仍传五柳旧琴书。迹同飞鸟栖高树，心似闲云在太虚。自是葛洪求药价，不关梅福恋簪裾。
寄张祜（祜亦未面，频寄声相闻）:越水吴山任兴行，五湖云月挂高情。不游都邑称平子，只向江东作步兵。昔岁芳声到童稚，老来佳句遍公卿。如君气力波澜地，留取阴何沈范名。
寄长沙许侍御:三年文会许追随，和遍南朝杂体诗。未把彩毫还郭璞，乞留残锦与丘迟。竹斋琴酒欢成梦，水寺烟霞赏对谁。今日秋风满湘浦，只应搔首咏琼枝。
望月怀友（一作寄人）:浮云卷尽看朣胧，直出沧溟上碧空。盈手水光寒不湿，流天素彩静无风。酒花荡漾金尊里，棹影飘飖玉浪中。川路正长难可越，美人千里思何穷。
和吴中丞悼笙妓:丽质仙姿烟逐风，凤凰声断吹台空。多情草色怨还绿，无主杏花春自红。堕珥尚存芳树下，余香渐减玉堂中。唯应去抱云和管，从此长归阿母宫。
薛侍御处乞靴:越客南来夸桂麖，良工用意巧缝成。看时共说茱萸皱，著处嫌无鸲鹆鸣。百里奚身悲甚似，五羊皮价敢全轻。日于文苑陪高步，赢得芳尘接武名。
九子坡闻鹧鸪:落照苍茫秋草明，鹧鸪啼处远人行。正穿诘曲崎岖路，更听钩輈格磔声。曾泊桂江深岸雨，亦于梅岭阻归程。此时为尔肠千断，乞放今宵白发生。
凉公从叔春祭广利王庙:龙骧伐鼓下长川，直济云涛古庙前。海客敛威惊火旆，天吴收浪避楼船。阴灵向作南溟王，祀典高齐五岳肩。从此华夷封域静，潜熏玉烛奉尧年。
长沙紫极宫雨夜愁坐:独坐高斋寒拥衾，洞宫台殿窅沉沉。春灯含思静相伴，夜雨滴愁更向深。穷达未知他日事，是非皆到此时心。羁栖摧剪平生志，抱膝时为梁甫吟。
送人隐居（一作卢逸人隐居）:棋局茅亭幽涧滨，竹寒江静远无人。村梅尚敛风前笑，沙草初偷雪后春。鹏鷃喻中消日月，沧浪歌里放心神。平生自有烟霞志，久欲抛身狎隐沦。
江楼闲望怀关中亲故:摇落江天欲尽秋，远鸿高送一行愁。音书寂绝秦云外，身世蹉跎楚水头。年貌暗随黄叶去，时情深付碧波流。风凄日冷江湖晚，驻目寒空独倚楼。
请告南归留别同馆（中元作）:一点灯前独坐身，西风初动帝城砧。不胜庾信乡关思，遂作陶潜归去吟。书阁乍离情黯黯，彤庭回望肃沈沈。应怜一别瀛洲侣，万里单飞云外深。
仙明洲口号:长爱沙洲水竹居，暮江春树绿阴初。浪翻新月金波浅，风损轻云玉叶疏。半浦夜歌闻荡桨，一星幽火照叉鱼。二年此处寻佳句，景物常输楚客书。
送萧十二校书赴郢州婚姻:蓬莱才子即萧郎，彩服青书卜凤凰。玉珮定催红粉色，锦衾应惹翠云香。马穿暮雨荆山远，人宿寒灯郢梦长。领取和鸣好风景，石城花月送归乡。
送隐者归罗浮:春山杳杳日迟迟，路入云峰白犬随。两卷素书留贳酒，一柯樵斧坐看棋。蓬莱道士飞霞履，清远仙人寄好诗。自此尘寰音信断，山川风月永相思。
献王中丞时有除拜:登仙望绝李膺舟，从此青蝇点遂稠。半夜剑吹牛斗动，二年门掩雀罗愁。张仪会展平生舌，韩信那惭跨下羞。他日图勋画麟阁，定呈肝胆始应休。
哭小女痴儿:平生未省梦熊罴，稚女如花坠晓枝。条蔓纵横输葛藟，子孙蕃育羡螽斯。方同王衍钟情切，犹念商瞿有庆迟。负尔五年恩爱泪，眼中惟有涸泉知。
醉后赠冯姬:黄昏歌舞促琼筵，银烛台西见小莲。二寸横波回慢水，一双纤手语香弦。桂形浅拂梁家黛，瓜字初分碧玉年。愿托襄王云雨梦，阳台今夜降神仙。
广州陪凉公从叔越台宴集:一径松梢踏石梯，步穷身在白云西。日衔赤浪金车没，天拂沧波翠幕低。高鸟散飞惊大旆，长风万里卷秋鼙。玉钩挂海笙歌合，珠履三千半似泥。
留别马使君:俱来海上叹烟波，君佩银鱼我触罗。蜀国才微甘放荡，专城年少岂蹉跎。应怜旅梦千重思，共怆离心一曲歌。唯有管弦知客意，分明吹出感恩多。
将欲南行陪崔八宴海榴亭:朝宴华堂暮未休，几人偏得谢公留。风传鼓角霜侵戟，云卷笙歌月上楼。宾馆尽开徐孺榻，客帆空恋李膺舟。谩夸书剑无归处，水远山长步步愁。
湖寺清明夜遣怀:柳暗花香愁不眠，独凭危槛思凄然。野云将雨渡微月，沙鸟带声飞远天。久向饥寒抛弟妹，每因时节忆团圆。饧餐冷酒明年在，未定萍蓬何处边。
九日:年年羞见菊花开，十度悲秋上楚台。半岭残阳衔树落，一行斜雁向人来。行云永绝襄王梦，野水偏伤宋玉怀。丝管阑珊归客尽，黄昏独自咏诗回。
同郑相并歌姬小饮戏赠（一作杜丞相悰筵中赠美人）:裙拖六幅湘江水，鬓耸巫山一段云。风格只应天上有，歌声岂合世间闻。胸前瑞雪灯斜照，眼底桃花酒半醺。不是相如怜赋客，争教容易见文君。
黄陵庙:小姑洲北浦云边，二女容华自俨然。野庙向江春寂寂，古碑无字草芊芊。风回日暮吹芳芷，月落山深哭杜鹃。犹似含颦望巡狩，九疑愁断隔湘川。
送唐侍御福建省兄:桂枝攀尽贾家才，霄汉春风棣萼开。世掌纶言传大笔，官分鸿序压霜台。闽山翠卉迎飞旆，越水清纹散落梅。到日池塘春草绿，谢公应梦惠连来。
送秦炼师归岑公山:紫泥飞诏下金銮，列象分明世仰观。北省谏书藏旧草，南宫郎署握新兰。春归凤沼恩波暖，晓入鸳行瑞气寒。偏是此生栖息者，满衣零泪一时干。
谪仙吟赠赵道士:汗漫东游黄鹤雏，缙云仙子住清都。三元麟凤推高座，六甲风雷閟小壶。日月暗资灵寿药，山河直拟化生符。若为失意居蓬岛，鳌足尘飞桑树枯。
长沙陪裴大夫夜宴:东山夜宴酒成河，银烛荧煌照绮罗。四面雨声笼笑语，满堂香气泛笙歌。泠泠玉漏初三滴，滟滟金觞已半酡。共向柏台窥雅量，澄陂万顷见天和。
宝剑:雷焕丰城掘剑池，年深事远迹依稀。泥沙难掩冲天气，风雨终思发匣时。夜电尚摇池底影，秋莲空吐锷边辉。自从星坼中台后，化作双龙去不归。
题二妃庙:黄陵庙前春已空，子规啼血滴松风。不知精爽归何处，疑是行云秋色中。
寄友二首:野水晴山雪后时，独行村落更相思。无因一向溪头醉，处处寒梅映酒旗。花落轻寒酒熟迟，醉眠不及落花期。愁人相忆春山暮，烟树苍苍播谷时。
桃源:我到瞿真上升处，山川四望使人愁。紫雪白鹤去不返，唯有桃花溪水流。
题王侍御宅:门向沧江碧岫开，地多鸥鹭少尘埃。绿阴十里滩声里，闲自王家看竹来。
闻湘南从叔朝觐:长沙地窄却回时，舟楫駸駸向凤池。为报湘川神女道，莫教云雨湿旌旗。
汉阳太白楼:江上层楼翠霭间，满帘春水满窗山。青枫绿草将愁去，远入吴云暝不还。
送客:沅水罗文海燕回，柳条牵恨到荆台。定知行路春愁里，故郢城边见落梅。
醴陵道中:别酒离亭十里强，半醒半醉引愁长。无端寂寂春山路，雪打溪梅狼藉香。
校书叔遗暑服:翠云箱里叠樬栊，楚葛湘纱净似空。便著清江明月夜，轻凉与挂一身风。
赠魏三十七:名珪字玉净无瑕，美誉芳声有数车。莫放焰光高二丈，来年烧杀杏园花。
酬崔表仁:昨日朱门一见君，忽惊野鹤在鸡群。不应长啄潢污水，早晚归飞碧落云。
旅游番禺献凉公:帝乡群侣杳难寻，独立沧洲岁暮心。野鹤栖飞无远近，稻粱多处是恩深。
长沙元门寺张璪员外壁画:片石长松倚素楹，翛然云壑见高情。世人只爱凡花鸟，无处不知梁广名。
请告出春明门:本不将心挂名利，亦无情意在樊笼。鹿裘藜杖且归去，富贵荣华春梦中。
引水行:一条寒玉走秋泉，引出深萝洞口烟。十里暗流声不断，行人头上过潺湲。
移松竹:龙髯凤尾乱飕飕，带雾停风一亩秋。待取满庭苍翠合，酒尊书案闭门休。
叹灵鹫寺山榴:水蝶岩蜂俱不知，露红凝艳数千枝。山深春晚无人赏，即是杜鹃催落时。
黄陵庙（一作李远诗）:黄陵庙前莎草春，黄陵女儿茜裙新。轻舟短棹唱歌去，水远山长愁杀人。
北亭:斜雨飞丝织晓空，疏帘半卷野亭风。荷花向尽秋光晚，零落残红绿沼中。
送客往涔阳:春与春愁逐日长，远人天畔远思乡。蘋生水绿不归去，孤负东溪七里庄。
寄友人鹿胎冠子:数点疏星紫锦斑，仙家新样剪三山。宜与谢公松下戴，净簪云发翠微间。
江南:鳞鳞别浦起微波，泛泛轻舟桃叶歌。斜雪北风何处宿，江南一路酒旗多。
答友人寄新茗:满火芳香碾麹尘，吴瓯湘水绿花新。愧君千里分滋味，寄与春风酒渴人。
峡山寺上方:满院泉声水殿凉，疏帘微雨野松香。东峰下视南溟月，笑踏金波看海光。
秋登涔阳城二首:万户砧声水国秋，凉风吹起故乡愁。行人望远偏伤思，白浪青枫满北楼。穿针楼上闭秋烟，织女佳期又隔年。斜笛夜深吹不落，一条银汉挂秋天。
钓鱼:七尺青竿一丈丝，菰浦叶里逐风吹。几回举手抛芳饵，惊起沙滩水鸭儿。
酬魏三十七:静里寒香触思初，开缄忽见二琼琚。一吟丽可风流极，没得弘文李校书。
赠琵琶妓:我见鸳鸯飞水上，君还望月苦相思。一双裙带同心结，早寄黄鹂孤雁儿。
落帆后赋得二绝:平湖茫茫春日落，危樯独映沙洲泊。上岸闲寻细草行，古查飞起黄金鹗。水浮秋烟沙晓雪，皎洁无风灯影彻。海客云帆未挂时，相与缘江拾明月。
赠人:曾留宋玉旧衣裳，惹得巫山梦里香。云雨无情难管领，任他别嫁楚襄王。
赠妓人:谁家少女字千金，省向人间逐处寻。今日分明花里见，一双红脸动春心。
山榴:洞中春气蒙笼暄，尚有红英千树繁。可怜夹水锦步障，羞数石家金谷园。
鸂鶒:锦羽相呼暮沙曲，波上双声戛哀玉。霞明川静极望中，一时飞灭青山绿。
沅江渔者:倚棹汀洲沙日晚，江鲜野菜桃花饭。长歌一曲烟霭深，归去沧江绿波远。
题金山寺石堂:白波四面照楼台，日夜潮声绕寺回。千叶红莲高会处，几曾龙女献珠来。
戏赠魏十四:兰浦秋来烟雨深，几多情思在琴心。知君调得东家子，早晚和鸣入锦衾。
和人赠别:嚬黛低红别怨多，深亭芳恨满横波。声中唱出缠绵意，泪落灯前一曲歌。
宿巫山庙二首:寂寞高堂别楚君，玉人天上逐行云。停舟十二峰峦下，幽佩仙香半夜闻。庙闭春山晓月光，波声回合树苍苍。自从一别襄王梦，云雨空飞巫峡长。
伤柘枝妓:曾见双鸾舞镜中，联飞接影对春风。今来独在花筵散，月满秋天一半空。
题樱桃:春初携酒此花间，几度临风倒玉山。今日叶深黄满树，再来惆怅不能攀。
恼从兄:芳草萋萋新燕飞，芷汀南望雁书稀。武陵洞里寻春客，已被桃花迷不归。
紫极宫斋后:紫府空歌碧落寒，晓星寥亮月光残。一群白鹤高飞上，唯有松风吹石坛。
春晚:思乡之客空凝嚬，天边欲尽未尽春。独攀江树深不语，芳草落花愁杀人。
喜浑吉见访:公子春衫桂水香，远冲飞雪过书堂。贫家冷落难消日，唯有松筠满院凉。
索曲送酒:帘外春风正落梅，须求狂药解愁回。烦君玉指轻拢撚，慢拨鸳鸯送一杯。
山驿梅花:生在幽崖独无主，溪萝涧鸟为俦侣。行人陌上不留情，愁香空谢深山雨。
重阳日上渚宫杨尚书:落帽台边菊半黄，行人惆怅对重阳。荆州一见桓宣武，为趁悲秋入帝乡。
书院二小松:一双幽色出凡尘，数粒秋烟二尺鳞。从此静窗闻细韵，琴声长伴读书人。
劝人庐山读书:怜君少隽利如锋，气爽神清刻骨聪。片玉若磨唯转莹，莫辞云水入庐峰。
言怀:白鹤高飞不逐群，嵇康琴酒鲍昭文。此身未有栖归处，天下人间一片云。
闻笛:冉冉生山草何异，截而吹之动天地。望乡台上望乡时，不独落梅兼落泪。
将游荆州投魏中丞:贫埋病压老巑岏，拂拭菱花不喜看。又恐无人肯青眼，事须凭仗小还丹。
二辛夷:狂吟辞舞双白鹤，霜翎玉羽纷纷落。空庭向晚春雨微，却敛寒香抱瑶萼。
题龙潭西斋:寂寞幽斋暝烟起，满径西风落松子。远公一去兜率宫，唯有面前虎溪水。
中秋寄南海梁侍御:海静天高景气殊，鲸睛失彩蚌潜珠。不知今夜越台上，望见瀛洲方丈无。
戏赠姬人（一作张祜与杜牧联句诗）:骰子巡抛裹手拈，无因得见玉纤纤。但知谑道金钗落，图向人前露指尖。
大庾山岭别友人:筼筜无子鸳雏饥，毛彩凋摧不得归。谁念火云千嶂里，低身犹傍鹧鸪飞。
石门戍:到此空思吴隐之，潮痕草蔓上幽碑。人来皆望珠玑去，谁咏贪泉四句诗。
文殊院避暑:赤日黄埃满世间，松声入耳即心闲。愿寻五百仙人去，一世清凉住雪山。
南庄春晚二首:连云草映一条陂，鸂鶒双双带水飞。南村小路桃花落，细雨斜风独自归。草暖沙长望去舟，微茫烟浪向巴丘。沅江寂寂春归尽，水绿蘋香人自愁。
湘妃庙:少将风月怨平湖，见尽扶桑水到枯。相约杏花坛上去，画栏红紫斗樗蒲。
送饶州张使君:终南云雨连城阙，去路西江白浪头。滁上郡斋离昨日，鄱阳农事劝今秋。道心生向前朝寺，文思来因静夜楼。借问泊帆干谒者，谁人曾听峡猿愁。
观冬设上东川杨尚书:匏革奏冬非独乐，军城未晓启重门。何时却入三台贵，此日空知八座尊。罗绮舞中收雨点，貔貅阃外卷云根。逐迁属吏随宾列，拨棹扁舟不忘恩。
巴兴作:三年未省闻鸿叫，九月何曾见草枯。寒暑气均思白社，星辰位正忆皇都。苏卿持节终还汉，葛相行师自渡泸。乡味朔山林果别，北归期挂海帆孤。
早蝉:早蝉孤抱芳槐叶，噪向残阳意度秋。也任一声催我老，堪听两耳畏吟休。得非下第无高韵，须是青山隐白头。若问此心嗟叹否，天人不可怨而尤。
投元郎中:心在潇湘归未期，卷中多是得名诗。高台聊望清秋色，片水堪留白鹭鸶。省宿有时闻急雨，朝回尽日伴禅师。旧文去岁曾将献，蒙与人来说始知。
阮籍啸台:如闻长啸春风里，荆棘丛边访旧踪。地接苏门山近远，荒台突兀抵高峰。
滕校书使院小池:小池谁见凿时初，走水南来十里余。楼上日斜吹暮角，院中人出锁游鱼。
送陕府王建司马:司马虽然听晓钟，尚犹高枕恣疏慵。请诗僧过三门水，卖药人归五老峰。移舫绿阴深处息，登楼凉夜此时逢。杜陵惆怅临相饯，未寝月前多屐踪。
上谷旅夜:世难那堪恨旅游，龙钟更是对穷秋。故园千里数行泪，邻杵一声终夜愁。月到寒窗空皓晶，风翻落叶更飕飗。此心不向常人说，倚识平津万户侯。
寄无得头陀:夏腊今应三十余，不离树下冢间居。貌堪良匠抽毫写，行称高僧续传书。落涧水声来远远，当空月色自如如。白衣只在青门里，心每相亲迹且疏。
崔卿池上双白鹭:鹭雏相逐出深笼，顶各有丝茎数同。洒石多霜移足冷，隔城远树挂巢空。其如尽在滩声外，何似双飞浦色中。见此池潭卿自凿，清泠太液底潜通。
送胡道士:短褐身披满渍苔，灵溪深处观门开。却从城里移琴去，许到山中寄药来。临水古坛秋醮罢，宿杉幽鸟夜飞回。丹梯愿逐真人上，日夕归心白发催。
寄韩潮州愈:此心曾与木兰舟，直到天南潮水头。隔岭篇章来华岳，出关书信过泷流。峰悬驿路残云断，海浸城根老树秋。一夕瘴烟风卷尽，月明初上浪西楼。
酬张籍王建:疏林荒宅古坡前，久住还因太守怜。渐老更思深处隐，多闲数得上方眠。鼠抛贫屋收田日，雁度寒江拟雪天。身是龙钟应是分，水曹芸阁枉来篇。
逢博陵故人彭兵曹:曲阳分散会京华，见说三年住海涯。别后解餐蓬虆子，向前未识牧丹花。偶逢日者教求禄，终傍泉声拟置家。蹋雪携琴相就宿，夜深开户斗牛斜。
赠牛山人:二十年中饵茯苓，致书半是老君经。东都旧住商人宅，南国新修道士亭。凿石养峰休买蜜，坐山秤药不争星。古来隐者多能卜，欲就先生问丙丁。
送于中丞使回纥册立:君立天骄发使车，册文字字著金书。渐通青冢乡山尽，欲达皇情译语初。调角寒城边色动，下霜秋碛雁行疏。旌旗来往几多日，应向途中见岁除。
送刘侍御重使江西:时当苦热远行人，石壁飞泉溅马身。又到钟陵知务大，还浮湓浦属秋新。早程猿叫云深极，宿馆禽惊叶动频。前者已闻廉使荐，兼言有画静边尘。
赠圆上人:诵经千纸得为僧，麈尾持行不拂蝇。古塔月高闻咒水，新坛日午见烧灯。一双童子浇红药，百八真珠贯彩绳。且说近来心里事，仇雠相对似亲朋。
处州李使君改任遂州因寄赠:庭树几株阴入户，主人何在客闻蝉。钥开原上高楼锁，瓶汲池东古井泉。趁静野禽曾后到，休吟邻叟始安眠。仙都山水谁能忆，西去风涛书满船。
酬慈恩寺文郁上人:袈裟影入禁池清，犹忆乡山近赤城。篱落罅间寒蟹过，莓苔石上晚蛩行。期登野阁闲应甚，阻宿山房疾未平。闻说又寻南岳去，无端诗思忽然生。
访鉴玄师侄:维摩青石讲初休，缘访亲宗到普州。我有军持凭弟子，岳阳溪里汲寒流。
夜坐:蟋蟀渐多秋不浅，蟾蜍已没夜应深。三更两鬓几枝雪，一念双峰四祖心。
送别:门外便伸千里别，无车不得到河梁。高楼直上百余尺，今日为君南望长。
闻蝉感怀:新蝉忽发最高枝，不觉立听无限时。正遇友人来告别，一心分作两般悲。
夏夜上谷宿开元寺:诗成一夜月中题，便卧松风到曙鸡。带月时闻山鸟语，郡城知近武陵溪。
送于总持归京:出家初隶何方寺，上国西明御水东。却见旧房阶下树，别来二十一春风。
崔卿池上鹤:月中时叫叶纷纷，不异洞庭霜夜闻。翎羽如今从放长，犹能飞起向孤云。
登田中丞高亭:高亭林表迥嵯峨，独坐秋宵不寝多。玉兔玉人歌里出，白云难似莫相和。
友人婚杨氏催妆:不知今夕是何夕，催促阳台近镜台。谁道芙蓉水中种，青铜镜里一枝开。
酬朱侍御望月见寄:他寝此时吾不寝，近秋三五日逢晴。相思唯有霜台月，望尽孤光见却生。
题韦云叟草堂:新起此堂开北窗，当窗山隔一重江。白茅草苫重重密，爱此秋天夜雨淙。
和韩吏部泛南溪:溪里晚从池岸出，石泉秋急夜深闻。木兰船共山人上，月映渡头零落云。
方镜:背如刀截机头锦，面似升量涧底泉。铜雀台南秋日后，照来照去已三年。
酬姚合:黍穗豆苗侵古道，晴原午后早秋时。故人相忆僧来说，杨柳无风蝉满枝。
送灵应上人:遍参尊宿游方久，名岳奇峰问此公。五月半间看瀑布，青城山里白云中。
赠丘先生:常言吃药全胜饭，华岳松边采茯神。不遣髭须一茎白，拟为白日上升人。
渡桑干:客舍并州已十霜，归心日夜忆咸阳。无端更渡桑干水，却望并州是故乡。
夜期啸客吕逸人不至:逸人期宿石床中，遣我开扉对晚空。不知何处啸秋月，闲著松门一夜风。
夜集乌行中所居:环炉促席复持杯，松院双扉向月开。座上同声半先达，名山独入此心来。
赠梁浦秀才斑竹拄杖:拣得林中最细枝，结根石上长身迟。莫嫌滴沥红斑少，恰似湘妃泪尽时。
寻石瓮寺上方:野寺入时春雪后，崎岖得到此房前。老僧不出迎朝客，已住上方三十年。
早秋寄题天竺灵隐寺:峰前峰后寺新秋，绝顶高窗见沃洲。人在定中闻蟋蟀，鹤从栖处挂猕猴。山钟夜渡空江水，汀月寒生古石楼。心忆悬帆身未遂，谢公此地昔年游。
黎阳寄姚合:魏都城里曾游熟，才子斋中止泊多。去日绿杨垂紫陌，归时白草夹黄河。新诗不觉千回咏，古镜曾经几度磨。惆怅心思滑台北，满杯浓酒与愁和。
送崔约秀才:归宁仿佛三千里，月向船窗见几宵。野鼠独偷高树果，前山渐见短禾苗。更深栅锁淮波疾，苇动风生雨气遥。重入石头城下寺，南朝杉老未干燋。
咏怀:纵把书看未省勤，一生生计只长贫。可能在世无成事，不觉离家作老人。中岳深林秋独往，南原多草夜无邻。经年抱疾谁来问，野鸟相过啄木频。
夏日寄高洗马:三十年来长在客，两三行泪忽然垂。白衣苍鬓经过懒，赤日朱门偃息迟。花发应耽新熟酒，草颠还写早朝诗。不缘马死西州去，画角堪听是晓吹。
送周判官元范赴越:原下相逢便别离，蝉鸣关路使回时。过淮渐有悬帆兴，到越应将坠叶期。城上秋山生菊早，驿西寒渡落潮迟。已曾几遍随旌旆，去谒荒郊大禹祠。
送罗少府归牛渚:作尉长安始三日，忽思牛渚梦天台。楚山远色独归去，灞水空流相送回。霜覆鹤身松子落，月分萤影石房开。白云多处应频到，寒涧泠泠漱古苔。
题童真上人:江上修持积岁年，滩声未拟住潺湲。誓从五十身披衲，便向三千界坐禅。月峡青城那有滞，天台庐岳岂无缘。昨宵忽梦游沧海，万里波涛在目前。
赠温观主:一别罗浮竟未还，观深廊古院多关。君来几日行虚洞，仙去空坛在远山。胎息存思当黑处，井华悬绠取朝间。弊庐道室虽邻近，自乐冬阳炙背闲。
贺庞少尹除太常少卿:太白山前终日见，十旬假满拟秋寻。中峰绝顶非无路，北阙除书阻入林。朝谒此时闲野屐，宿斋何处止鸣砧。省中石镫陪随步，唯赏烟霞不厌深。
上邠宁刑司徒:箭头破帖浑无敌，杖底敲球远有声。马走千蹄朝万乘，地分三郡拥双旌。春风欲尽山花发，晓角初吹客梦惊。不是邢公来镇此，长安西北未能行。
欲游嵩岳留别李少尹益:孤策迟回洛水湄，孤禽嘹唳幸人知。嵩岳望中常待我，河梁欲上未题诗。新秋爱月愁多雨，古观逢仙看尽棋。微眇此来将敢问，凤凰何日定归池。
病鹘吟:俊鸟还投高处栖，腾身戛戛下云梯。有时透雾凌空去，无事随风入草迷。迅疾月边捎玉兔，迟回日里拂金鸡。不缘毛羽遭零落，焉肯雄心向尔低。
赠僧:从来多是游山水，省泊禅舟月下涛。初过石桥年尚少，久辞天柱腊应高。青松带雪悬铜锡，白发如霜落铁刀。常恐画工援笔写，身长七尺有眉毫。
赠翰林:清重无过知内制，从前礼绝外庭人。看花在处多随驾，召宴无时不及身。马自赐来骑觉稳，诗缘见彻语长新。应怜独向名场苦，曾十余年浪过春。
颂德上贾常侍:边臣说使朝天子，发语轰然激夏雷。高节羽书期独传，分符绛郡滞长材。啁啾鸟恐鹰鹯起，流散人归父母来。自顾此身无所立，恭谈祖德朵颐开。
田将军书院:满庭花木半新栽，石自平湖远岸来。笋迸邻家还长竹，地经山雨几层苔。井当深夜泉微上，阁入高秋户尽开。行背曲江谁到此，琴书锁著未朝回。
投庞少尹:闭户息机搔白首，中庭一树有清阴。年年不改风尘趣，日日转多泉石心。病起望山台上立，觉来听雨烛前吟。庞公相识元和岁，眷分依依直至今。
夏夜登南楼:水岸寒楼带月跻，夏林初见岳阳溪。一点新萤报秋信，不知何处是菩提。
题青龙寺:碣石山人一轴诗，终南山北数人知。拟看青龙寺里月，待无一点夜云时。
赠李文通:营当万胜冈头下，誓立千年不朽功。天子手擎新钺斧，谏官请赠李文通。
题虢州三堂赠吴郎中（一作题虢州吴郎中三堂）:无穷草树昔谁栽，新起临湖白石台。半岸泥沙孤鹤立，三堂风雨四门开。荷翻团露惊秋近，柳转斜阳过水来。昨夜北楼堪朗咏，虢城初锁月裴回。
送僧:池上时时松雪落，焚香烟起见孤灯。静夜忆谁来对坐，曲江南岸寺中僧。
三月晦日赠刘评事:三月正当三十日，风光别我苦吟身。共君今夜不须睡，未到晓钟犹是春。
送张道者:新岁抱琴何处去，洛阳三十六峰西。生来未识山人面，不得一听乌夜啼。
题鱼尊师院:老子堂前花万树，先生曾见几回春。夜煎白石平明吃，不拟教人哭此身。
宿村家亭子（一作宿杜司空东亭，或题杜司户亭子）:床头枕是溪中石，井底泉通竹下池。宿客未眠过夜半，独闻山雨到来时。
送称上人:归蜀拟从巫峡过，何时得入旧房禅。寺中来后谁身化，起塔栽松向野田。
杨秘书新居:城角新居邻静寺，时从新阁上经楼。南山泉入宫中去，先向诗人门外流。
听乐山人弹易水:朱丝弦底燕泉急，燕将云孙白日弹。嬴氏归山陵已掘，声声犹带发冲冠。
经苏秦墓:沙埋古篆折碑文，六国兴亡事系君。今日凄凉无处说，乱山秋尽有寒云。
题戴胜:星点花冠道士衣，紫阳宫女化身飞。能传上界春消息，若到蓬山莫放归。
题隐者居:虽有柴门常不关，片云孤木伴身闲。犹嫌住久人知处，见拟移家更上山。
哭孟东野:兰无香气鹤无声，哭尽秋天月不明。自从东野先生死，侧近云山得散行。
过京索先生坟:京索先生三尺坟，秋风漠漠吐寒云。从来有恨君多哭，今日何人更哭君。
客思:促织声尖尖似针，更深刺著旅人心。独言独语月明里，惊觉眠童与宿禽。
盐池院观鹿:条峰五老势相连，此鹿来从若个边。别有野麋人不见，一生长饮白云泉。
上杜驸马:玉山突兀压乾坤，出得朱门入戟门。妻是九重天子女，身为一品令公孙。鸳鸯殿里参皇后，龙凤堂前贺至尊。今日澧阳非久驻，伫为霖雨拜新恩。
莲峰歌:锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松剌梳空石差齿，烟香风软人参蕊。阳崖一梦伴云根，仙菌灵芝梦魂里。
题兴化园亭:破却千家作一池，不栽桃李种蔷薇。蔷薇花落秋风起，荆棘满庭君始知。
竹:篱外清阴接药栏，晓风交戛碧琅玕。子猷没后知音少，粉节霜筠漫岁寒。
李斯井:井存上蔡南门外，置此井时来相秦。断绠数寻垂古甃，取将寒水是何人。
送友人之南陵:莫叹徒劳向宦途，不群气岸有谁如。南陵暂掌仇香印，北阙终行贾谊书。好趁江山寻胜境，莫辞韦杜别幽居。少年跃马同心使，免得诗中道跨驴。
行次汉上:习家池沼草萋萋，岚树光中信马蹄。汉主庙前湘水碧，一声风角夕阳低。
马嵬:长川几处树青青，孤驿危楼对翠屏。一自上皇惆怅后，至今来往马蹄腥。
冬夜送人:平明走马上村桥，花落梅溪雪未消。日短天寒愁送客，楚山无限路迢迢。
莲浦谣:鸣桡轧轧溪溶溶，废绿平烟吴苑东。水清莲媚两相向，镜里见愁愁更红。白马金鞭大堤上，西江日夕多风浪。荷心有露似骊珠，不是真圆亦摇荡。
生禖屏风歌:玉墀暗接昆仑井，井上无人金索冷。画壁阴森九子堂，阶前细月铺花影。绣屏银鸭香蓊蒙，天上梦归花绕丛。宜男漫作后庭草，不似樱桃千子红。
照影曲:景阳妆罢琼窗暖，欲照澄明香步懒。桥上衣多抱彩云，金鳞不动春塘满。黄印额山轻为尘，翠鳞红稚俱含嚬。桃花百媚如欲语，曾为无双今两身。
雉场歌:腥鲜龙气连清防，花风漾漾吹细光。叠澜不定照天井，倒影荡摇晴翠长。平碧浅春生绿塘，云容雨态连青苍。夜深银汉通柏梁，二十八宿朝玉堂。
吴苑行:太子池南楼百尺，入窗新树疏帘隔。黄金铺首画钩陈，羽葆停幢拂交戟。盘纡阑楯临高台，帐殿临流鸾扇开。早雁惊鸣细波起，映花卤簿龙飞回。
常林欢歌:锦雉双飞梅结子，平春远绿窗中起。吴江澹画水连空，三尺屏风隔千里。小苑有门红扇开，天丝舞蝶共徘徊。绮户雕楹长若此，韶光岁岁如归来。
塞寒行:宜城酒熟花覆桥，沙晴绿鸭鸣咬咬。秾桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家咿喔鸡鸣早。
走马楼三更曲:春姿暖气昏神沼，李树拳枝紫芽小。玉皇夜入未央宫，长火千条照栖鸟。马过平桥通画堂，虎幡龙戟风飘扬。帘间清唱报寒点，丙舍无人遗烬香。
阳春曲:云母空窗晓烟薄，香昏龙气凝晖阁。霏霏雾雨杏花天，帘外春威著罗幕。曲阑伏槛金麒麟，沙苑芳郊连翠茵。厩马何能啮芳草，路人不敢随流尘。
水仙谣:水客夜骑红鲤鱼，赤鸾双鹤蓬瀛书。轻尘不起雨新霁，万里孤光含碧虚。露魄冠轻见云发，寒丝七炷香泉咽。夜深天碧乱山姿，光碎平波满船月。
东峰歌:锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蕊。阳崖一梦伴云根，仙菌灵芝梦魂里。
惜春词:百舌问花花不语，低回似恨横塘雨。蜂争粉蕊蝶分香，不似垂杨惜金缕。愿君留得长妖韶，莫逐东风还荡摇。秦女含嚬向烟月，愁红带露空迢迢。
三洲词:团圆莫作波中月，洁白莫为枝上雪。月随波动碎潾潾，雪似梅花不堪折。李娘十六青丝发，画带双花为君结。门前有路轻别离，唯恐归来旧香灭。
春晓曲（一作齐梁体）:家临长信往来道，乳燕双双拂烟草。油壁车轻金犊肥，流苏帐晓春鸡早。笼中娇鸟暖犹睡，帘外落花闲不扫。衰桃一树近前池，似惜红颜镜中老。
经西坞偶题:摇摇弱柳黄鹂啼，芳草无情人自迷。日影明灭金色鲤，杏花唼喋青头鸡。微红奈蒂惹峰粉，洁白芹芽穿燕泥。借问含嚬向何事，昔年曾到武陵溪。
西陵道士茶歌:乳窦溅溅通石脉，绿尘愁草春江色。涧花入井水味香，山月当人松影直。仙翁白扇霜鸟翎，拂坛夜读黄庭经。疏香皓齿有余味，更觉鹤心通杳冥。
开圣寺:路分谿石夹烟丛，十里萧萧古树风。出寺马嘶秋色里，向陵鸦乱夕阳中。竹间泉落山厨静，塔下僧归影殿空。犹有南朝旧碑在，耻将兴废问休公。
赠蜀府将（蛮入成都，频著功劳）:十年分散剑关秋，万事皆随锦水流。志气已曾明汉节，功名犹自滞吴钩。雕边认箭寒云重，马上听笳塞草愁。今日逢君倍惆怅，灌婴韩信尽封侯。
西江贻钓叟骞生（一作西江寄友人骞生）:晴江如镜月如钩，泛滟苍茫送客愁。衣泪潜生竹枝曲，春潮遥上木兰舟。事随云去身难到，梦逐烟销水自流。昨日欢娱竟何在，一枝梅谢楚江头。
寄清源寺僧:石路无尘竹径开，昔年曾伴戴颙来。窗间半偈闻钟后，松下残棋送客回。帘向玉峰藏夜雪，砌因蓝水长秋苔。白莲社里如相问，为说游人是姓雷。
重游圭峰宗密禅师精庐（一作哭卢处士）:百尺青崖三尺坟，微言已绝杳难闻。戴颙今日称居士，支遁他年识领军。暂对杉松如结社，偶同麋鹿自成群。故山弟子空回首，葱岭唯应见宋云。
题李处士幽居:水玉簪头白角巾，瑶琴寂历拂轻尘。浓阴似帐红薇晚，细雨如烟碧草春。隔竹见笼疑有鹤，卷帘看画静无人。南山自是忘年友，谷口徒称郑子真。
赠李将军:谁言荀羡爱功勋，年少登坛众所闻。曾以能书称内史，又因明易号将军。金沟故事春长在，玉轴遗文火半焚。不学龙骧画山水，醉乡无迹似闲云。
李羽处士寄新酝走笔戏酬:高谈有伴还成薮，沉醉无期即是乡。已恨流莺欺谢客，更将浮蚁与刘郎。檐前柳色分张绿，窗外花枝借助香。所恨玳筵红烛夜，草玄寥落近回塘。
郊居秋日有怀一二知己:稻田凫雁满晴沙，钓渚归来一径斜。门带果林招邑吏，井分蔬圃属邻家。皋原寂历垂禾穗，桑竹参差映豆花。自笑谩怀经济策，不将心事许烟霞。
题友人池亭（一作偶题林亭）:月榭风亭绕曲池，粉垣回互瓦参差。侵帘片白摇翻影，落镜愁红写倒枝。鸂鶒刷毛花荡漾，鹭鸶拳足雪离披。山翁醉后如相忆，羽扇清樽我自知。
南湖:湖上微风入槛凉，翻翻菱荇满回塘。野船著岸偎春草，水鸟带波飞夕阳。芦叶有声疑雾雨，浪花无际似潇湘。飘然篷艇东归客，尽日相看忆楚乡。
赠袁司录（一即丞相淮阳公之犹子与庭筠有旧也）:一朝辞满有心期，花发杨园雪压枝。刘尹故人谙往事，谢郎诸弟得新知。金钗醉就胡姬画，玉管闲留洛客吹。记得襄阳耆旧语，不堪风景岘山碑。
题西明寺僧院:曾识匡山远法师，低松片石对前墀。为寻名画来过院，因访闲人得看棋。新雁参差云碧处，寒鸦辽乱叶红时。自知终有张华识，不向沧洲理钓丝。
偶题:微风和暖日鲜明，草色迷人向渭城。吴客卷帘闲不语，楚娥攀树独含情。红垂果蒂樱桃重，黄染花丛蝶粉轻。自恨青楼无近信，不将心事许卿卿。
寄湘阴阎少府乞钓轮子:钓轮形与月轮同，独茧和烟影似空。若向三湘逢雁信，莫辞千里寄渔翁。篷声夜滴松江雨，菱叶秋传镜水风。终日垂钩还有意，尺书多在锦鳞中。
哭王元裕:闻说萧郎逐逝川，伯牙因此绝清弦。柳边犹忆青骢影，坟上俄生碧草烟。箧里诗书疑谢后，梦中风貌似潘前。他时若到相寻处，碧树红楼自宛然。
法云寺双桧（一作晋朝柏树）:晋朝名辈此离群，想对浓阴去住分。题处尚寻王内史，画时应是顾将军。长廊夜静声疑雨，古殿秋深影胜云。一下南台到人世，晓泉清籁更难闻。
送陈嘏之侯官兼简李常侍:纵得步兵无绿蚁，不缘句漏有丹砂。殷勤为报同袍友，我亦无心似海槎。春服照尘连草色，夜船闻雨滴芦花。梅仙自是青云客，莫羡相如却到家。
春日野行:雨涨西塘金堤斜，碧草芊芊晴吐芽。野岸明媚山芍药，水田叫噪官虾蟆。镜中有浪动菱蔓，陌上无风飘柳花。何事轻桡句溪客，绿萍方好不归家。
溪上行:绿塘漾漾烟濛濛，张翰此来情不穷。雪羽褵褷立倒影，金鳞拨剌跳晴空。风翻荷叶一向白，雨湿蓼花千穗红。心羡夕阳波上客，片时归梦钓船中。
投翰林萧舍人:人间鹓鹭杳难从，独恨金扉直九重。万象晚归仁寿镜，百花春隔景阳钟。紫微芒动词初出，红烛香残诰未封。每过朱门爱庭树，一枝何日许相容。
春日偶作:西园一曲艳阳歌，扰扰车尘负薜萝。自欲放怀犹未得，不知经世竟如何。夜闻猛雨判花尽，寒恋重衾觉梦多。钓渚别来应更好，春风还为起微波。
春暮宴罢寄宋寿先辈:斜掩朱门花外钟，晓莺时节好相逢。窗间桃蕊宿妆在，雨后牡丹春睡浓。苏小风姿迷下蔡，马卿才调似临邛。谁怜芳草生三径，参佐桥西陆士龙。
马嵬驿:穆满曾为物外游，六龙经此暂淹留。返魂无验青烟灭，埋血空生碧草愁。香辇却归长乐殿，晓钟还下景阳楼。甘泉不复重相见，谁道文成是故侯。
和道溪君别业（一作和友人溪居别业）:积润初销碧草新，凤阳晴日带雕轮。风飘弱柳平桥晚，雪点寒梅小苑春。屏上楼台陈后主，镜中金翠李夫人。花房透露红珠落，蛱蝶双飞护粉尘。
奉天西佛寺:忆昔狂童犯顺年，玉虬闲暇出甘泉。宗臣欲舞千钧剑，追骑犹观七宝鞭。星背紫垣终扫地，日归黄道却当天。至今南顿诸耆旧，犹指榛芜作弄田。
题望苑驿（东有马嵬驿西有端正树一作相思树）:弱柳千条杏一枝，半含春雨半垂丝。景阳寒井人难到，长乐晨钟鸟自知。花影至今通博望，树名从此号相思。分明十二楼前月，不向西陵照盛姬。
寄分司元庶子兼呈元处士:闭门高卧莫长嗟，水木凝晖属谢家。缑岭参差残晓雪，洛波清浅露晴沙。刘公春尽芜菁色，华廙愁深苜蓿花。月榭知君还怅望，碧霄烟阔雁行斜。
题柳:杨柳千条拂面丝，绿烟金穗不胜吹。香随静婉歌尘起，影伴娇娆舞袖垂。羌管一声何处曲，流莺百啭最高枝。千门九陌花如雪，飞过宫墙两自知。
和友人悼亡（一作丧歌姬）:玉貌潘郎泪满衣，画罗轻鬓雨霏微。红兰委露愁难尽，白马朝天望不归。宝镜尘昏鸾影在，钿筝弦断雁行稀。春来多少伤心事，碧草侵阶粉蝶飞。
李羽处士故里:柳不成丝草带烟，海槎东去鹤归天。愁肠断处春何限，病眼开时月正圆。花若有情还怅望，水应无事莫潺湲。终知此恨销难尽，辜负南华第一篇。
池塘七夕:月出西南露气秋，绮罗河汉在斜沟。杨家绣作鸳鸯幔，张氏金为翡翠钩。香烛有花妨宿燕，画屏无睡待牵牛。万家砧杵三篙水，一夕横塘似旧游。
偶游:曲巷斜临一水间，小门终日不开关。红珠斗帐樱桃熟，金尾屏风孔雀闲。云髻几迷芳草蝶，额黄无限夕阳山。与君便是鸳鸯侣，休向人间觅往还。
寄河南杜少尹:十载归来鬓未凋，玳簪珠履见常僚。岂关名利分荣路，自有才华作庆霄。鸟影参差经上苑，骑声断续过中桥。夕阳亭畔山如画，应念田歌正寂寥。
赠知音:翠羽花冠碧树鸡，未明先向短墙啼。窗间谢女青蛾敛，门外萧郎白马嘶。星汉渐移庭竹影，露珠犹缀野花迷。景阳宫里钟初动，不语垂鞭上柳堤。
过陈琳墓:曾于青史见遗文，今日飘蓬过古坟。词客有灵应识我，霸才无主始怜君。石麟埋没藏春草，铜雀荒凉对暮云。莫怪临风倍惆怅，欲将书剑学从军。
题崔公池亭旧游（一作题怀贞亭旧游）:皎镜方塘菡萏秋，此来重见采莲舟。谁能不逐当年乐，还恐添成异日愁。红艳影多风袅袅，碧空云断水悠悠。檐前依旧青山色，尽日无人独上楼。
回中作:苍莽寒空远色愁，呜呜戍角上高楼。吴姬怨思吹双管，燕客悲歌别五侯。千里关山边草暮，一星烽火朔云秋。夜来霜重西风起，陇水无声冻不流。
西江上送渔父:却逐严光向若耶，钓轮菱棹寄年华。三秋梅雨愁枫叶，一夜篷舟宿苇花。不见水云应有梦，偶随鸥鹭便成家。白蘋风起楼船暮，江燕双双五两斜。
经故秘书崔监扬州南塘旧居:昔年曾识范安成，松竹风姿鹤性情。西掖曙河横漏响，北山秋月照江声。乘舟觅吏经舆县，为酒求官得步兵。千顷水流通故墅，至今留得谢公名。
七夕:鹊归燕去两悠悠，青琐西南月似钩。天上岁时星右转，世间离别水东流。金风入树千门夜，银汉横空万象秋。苏小横塘通桂楫，未应清浅隔牵牛。
题韦筹博士草堂（一作薛逢诗，题作韦寿博书斋）:玄晏先生已白头，不随鹓鹭狎群鸥。元卿谢免开三径，平仲朝归卧一裘。醉后独知殷甲子，病来犹作晋春秋。沧浪未濯尘缨在，野水无情处处流。
和友人题壁:冲尚犹来出范围，肯将经世作风徽。三台位缺严陵卧，百战功高范蠡归。自欲一鸣惊鹤寝，不应孤愤学牛衣。西州未有看棋暇，涧户何由得掩扉。
春日将欲东归寄新及第苗绅先辈（一作下第寄司马札）:几年辛苦与君同，得丧悲欢尽是空。犹喜故人先折桂，自怜羁客尚飘蓬。三春月照千山道，十日花开一夜风。知有杏园无路入，马前惆怅满枝红。
经李征君故居（一作王建诗）:露浓烟重草萋萋，树映阑干柳拂堤。一院落花无客醉，五更残月有莺啼。芳筵想像情难尽，故榭荒凉路已迷。惆怅羸骖往来惯，每经门巷亦长嘶。
送崔郎中赴幕:一别黔巫似断弦，故交东去更凄然。心游目送三千里，雨散云飞二十年。发迹岂劳天上桂，属词还得幕中莲。相思休话长安远，江月随人处处圆。
经旧游（一作怀真珠亭）:珠箔金钩对彩桥，昔年于此见娇娆。香灯怅望飞琼鬓，凉月殷勤碧玉箫。屏倚故窗山六扇，柳垂寒砌露千条。坏墙经雨苍苔遍，拾得当时旧翠翘。
老君庙:紫气氤氲捧半岩，莲峰仙掌共巉巉。庙前晚色连寒水，天外斜阳带远帆。百二关山扶玉座，五千文字閟瑶缄。自怜金骨无人识，知有飞龟在石函。
过五丈原:铁马云雕久绝尘，柳阴高压汉营春。天晴杀气屯关右，夜半妖星照渭滨。下国卧龙空误主，中原逐鹿不因人。象床锦帐无言语，从此谯周是老臣。
和友人伤歌姬:月缺花残莫怆然，花须终发月终圆。更能何事销芳念，亦有浓华委逝川。一曲艳歌留婉转，九原春草妒婵娟。王孙莫学多情客，自古多情损少年。
山中与诸道友夜坐闻边防不宁因示同志:龙砂铁马犯烟尘，迹近群鸥意倍亲。风卷蓬根屯戊己，月移松影守庚申。韬钤岂足为经济，岩壑何尝是隐沦。心许故人知此意，古来知者竟谁人。
题裴晋公林亭:谢傅林亭暑气微，山丘零落閟音徽。东山终为苍生起，南浦虚言白首归。池凤已传春水浴，渚禽犹带夕阳飞。悠然到此忘情处，一日何妨有万几。
车驾西游因而有作:宣曲长杨瑞气凝，上林狐兔待秋鹰。谁将词赋陪雕辇，寂寞相如卧茂林。
伤温德彝（一作伤边将）:昔年戎虏犯榆关，一败龙城匹马还。侯印不闻封李广，他人丘垄似天山。
赠少年:江海相逢客恨多，秋风叶下洞庭波。酒酣夜别淮阴市，月照高楼一曲歌。
赠郑征君家匡山首春与丞相赞皇公游止:一抛兰棹逐燕鸿，曾向江湖识谢公。每到朱门还怅望，故山多在画屏中。
夏中病痁作:山鬼扬威正气愁，便辞珍簟袭狐裘。西窗一夕悲人事，团扇无情不待秋。
题友人居:尽日松堂看画图，绮疏岑寂似清都。若教烟水无鸥鸟，张翰何由到五湖。
题李相公敕赐锦屏风:丰沛曾为社稷臣，赐书名画墨犹新。几人同保山河誓，犹自栖栖九陌尘。
蔡中郎坟:古坟零落野花春，闻说中郎有后身。今日爱才非昔日，莫抛心力作词人。
元处士池上:蓼穗菱丛思蟪蛄，水萤江鸟满烟蒲。愁红一片风前落，池上秋波似五湖。
华阴韦氏林亭:自有林亭不得闲，陌尘宫树是非间。终南长在茅檐外，别向人间看华山。
寄裴生乞钓钩:一随菱棹谒王侯，深愧移文负钓舟。今日太湖风色好，却将诗句乞鱼钩。
长安春晚二首:曲江春半日迟迟，正是王孙怅望时。杏花落尽不归去，江上东风吹柳丝。四方无事太平年，万象鲜明禁火前。九重细雨惹春色，轻染龙池杨柳烟。
三月十八日雪中作:芍药蔷薇语早梅，不知谁是艳阳才。今朝领得春风意，不复饶君雪里开。
咸阳值雨:咸阳桥上雨如悬，万点空濛隔钓船。还似洞庭春水色，晓云将入岳阳天。
弹筝人:天宝年中事玉皇，曾将新曲教宁王。钿蝉金雁今零落，一曲伊州泪万行。
瑶瑟怨:冰簟银床梦不成，碧天如水夜云轻。雁声远过潇湘去，十二楼中月自明。
题端正树:路傍佳树碧云愁，曾侍金舆幸驿楼。草木荣枯似人事，绿阴寂寞汉陵秋。
经故翰林袁学士居:剑逐惊波玉委尘，谢安门下更何人。西州城外花千树，尽是羊昙醉后春。
题城南杜邠公林亭（时公镇淮南自西蜀移节）:卓氏垆前金线柳，隋家堤畔锦帆风。贪为两地分霖雨，不见池莲照水红。
夜看牡丹:高低深浅一阑红，把火殷勤绕露丛。希逸近来成懒病，不能容易向春风。
宿城南亡友别墅:水流花落叹浮生，又伴游人宿杜城。还似昔年残梦里，透帘斜月独闻莺。
过分水岭:溪水无情似有情，入山三日得同行。岭头便是分头处，惜别潺湲一夜声。
鄠杜郊居:槿篱芳援近樵家，垄麦青青一径斜。寂寞游人寒食后，夜来风雨送梨花。
题河中紫极宫:昔年曾伴玉真游，每到仙宫即是秋。曼倩不归花落尽，满丛烟露月当楼。
四皓:商於甪里便成功，一寸沉机万古同。但得戚姬甘定分，不应真有紫芝翁。
赠张炼师:丹溪药尽变金骨，清洛月寒吹玉笙。他日隐居无访处，碧桃花发水纵横。
休浣日西掖谒所知:赤墀高阁自从容，玉女窗扉报曙钟。日丽九门青锁闼，雨晴双阙翠微峰。毫端蕙露滋仙草，琴上薰风入禁松。荀令凤池春婉娩，好将余润变鱼龙。
博山:博山香重欲成云，锦段机丝妒鄂君。粉蝶团飞花转影，彩鸳双泳水生纹。青楼二月春将半，碧瓦千家日未曛。见说杨朱无限泪，岂能空为路岐分。
送卢处士游吴越:羡君东去见残梅，唯有王孙独未回。吴苑夕阳明古堞，越宫春草上高台。波生野水雁初下，风满驿楼潮欲来。试逐渔舟看雪浪，几多江燕荇花开。
过新丰:一剑乘时帝业成，沛中乡里到咸京。寰区已作皇居贵，风月犹含白社情。泗水旧亭春草遍，千门遗瓦古苔生。至今留得离家恨，鸡犬相闻落照明。
过潼关:地形盘屈带河流，景气澄明是胜游。十里晓鸡关树暗，一行寒雁陇云愁。片时无事溪泉好，尽日凝眸岳色秋。麈尾角巾应旷望，更嗟芳霭隔秦楼。
题西平王旧赐屏风:曾向金扉玉砌来，百花鲜湿隔尘埃。披香殿下樱桃熟，结绮楼前芍药开。朱鹭已随新卤簿，黄鹂犹湿旧池台。世间刚有东流水，一送恩波更不回。
河中陪帅游亭（一作陪河中节度使游河亭）:倚阑愁立独徘徊，欲赋惭非宋玉才。满座山光摇剑戟，绕城波色动楼台。鸟飞天外斜阳尽，人过桥心倒影来。添得五湖多少恨，柳花飘荡似寒梅。
和赵嘏题岳寺:疏钟细响乱鸣泉，客省高临似水天。岚翠暗来空觉润，涧茶余爽不成眠。越僧寒立孤灯外，岳月秋当万木前。张邴宦情何太薄，远公窗外有池莲。
苏武庙:苏武魂销汉使前，古祠高树两茫然。云边雁断胡天月，陇上羊归塞草烟。回日楼台非甲帐，去时冠剑是丁年。茂陵不见封侯印，空向秋波哭逝川。
送客偶作:石路荒凉接野蒿，西风吹马利如刀。小桥连驿杨柳晚，废寺入门禾黍高。鸡犬夕阳喧县市，凫鹥秋水曝城壕。故山有梦不归去，官树陌尘何太劳。
寒食前有怀:万物鲜华雨乍晴，春寒寂历近清明。残芳荏苒双飞蝶，晓睡朦胧百啭莺。旧侣不归成独酌，故园虽在有谁耕。悠然更起严滩恨，一宿东风蕙草生。
宿云际寺:白盖微云一径深，东峰弟子远相寻。苍苔路熟僧归寺，红叶声乾鹿在林。高阁清香生静境，夜堂疏磬发禅心。自从紫桂岩前别，不见南能直至今。
寄岳州李外郎远:含蘋不语坐持颐，天远楼高宋玉悲。湖上残棋人散后，岳阳微雨鸟来迟。早梅犹得回歌扇，春水还应理钓丝。独有袁宏正憔悴，一樽惆怅落花时。
游南塘寄知者:白鸟梳翎立岸莎，藻花菱刺泛微波。烟光似带侵垂柳，露点如珠落卷荷。楚水晓凉催客早，杜陵秋思傍蝉多。镏公不信归心切，听取江楼一曲歌。
寄卢生:遗业荒凉近故都，门前堤路枕平湖。绿杨阴里千家月，红藕香中万点珠。此地别来双鬓改，几时归去片帆孤。他年犹拟金貂换，寄语黄公旧酒垆。
宿松门寺:白石青崖世界分，卷帘孤坐对氛氲。林间禅室春深雪，潭上龙堂夜半云。落月苍凉登阁在，晓钟摇荡隔江闻。西山旧是经行地，愿漱寒瓶逐领军。
洛阳:巩树先春雪满枝，上阳宫柳啭黄鹂。桓谭未便忘西笑，岂为长安有凤池。
春日雨:细雨濛濛入绛纱，湖亭寒食孟珠家。南朝漫自称流品，宫体何曾为杏花。
盘石寺留别成公:槲叶萧萧带苇风，寺前归客别支公。三秋岸雪花初白，一夜林霜叶尽红。山叠楚天云压塞，浪遥吴苑水连空。悠然旅榜频回首，无复松窗半偈同。
马嵬佛寺:荒鸡夜唱战尘深，五鼓雕舆过上林。才信倾城是真语，直教涂地始甘心。两重秦苑成千里，一炷胡香抵万金。曼倩死来无绝艺，后人谁肯惜青禽。
清凉寺:黄花红树谢芳蹊，宫殿参差黛巘西。诗閤晓窗藏雪岭，画堂秋水接蓝溪。松飘晚吹摐金铎，竹荫寒苔上石梯。妙迹奇名竟何在，下方烟暝草萋萋。
秋日旅舍寄义山李侍御:一水悠悠隔渭城，渭城风物近柴荆。寒蛩乍响催机杼，旅雁初来忆弟兄。自为林泉牵晓梦，不关砧杵报秋声。子虚何处堪消渴，试向文园问长卿。
晚坐寄友人:九枝灯在琐窗空，希逸无聊恨不同。晓梦未离金夹膝，早寒先到石屏风。遗簪可惜三秋白，蜡烛犹残一寸红。应卷鰕帘看皓齿，镜中惆怅见梧桐。
送襄州李中丞赴从事:汉庭文采有相如，天子通宵爱子虚。把钓看棋高兴尽，焚香起草宦情疏。楚山重叠当归路，溪月分明到直庐。江雨潇潇帆一片，此行谁道为鲈鱼。
访知玄上人遇暴经因有赠:缥帙无尘满画廊，钟山弟子静焚香。惠能未肯传心法，张湛徒劳与眼方。风飏檀烟销篆印，日移松影过禅床。客儿自有翻经处，江上秋来蕙草荒。
寄崔先生:往年江海别元卿，家近山阳古郡城。莲浦香中离席散，柳堤风里钓船横。星霜荏苒无音信，烟水微茫变姓名。菰黍正肥鱼正美，五侯门下负平生。
敬答李先生:七里滩声舜庙前，杏花初盛草芊芊。绿昏晴气春风岸，红漾轻纶野水天。不为伤离成极望，更因行乐惜流年。一瓢无事麛裘暖，手弄溪波坐钓船。
反生桃花发因题:疾眼逢春四壁空，夜来山雪破东风。未知王母千年熟，且共刘郎一笑同。已落又开横晚翠，似无如有带朝红。僧虔蜡炬高三尺，莫惜连宵照露丛。
杏花:红花初绽雪花繁，重叠高低满小园。正见盛时犹怅望，岂堪开处已缤翻。情为世累诗千首，醉是吾乡酒一樽。杳杳艳歌春日午，出墙何处隔朱门。
和太常杜少卿东都修行里有嘉莲:春秋罢注直铜龙，旧宅嘉莲照水红。两处龟巢清露里，一时鱼跃翠茎东。同心表瑞荀池上，半面分妆乐镜中。应为临川多丽句，故持重艳向西风。
自有扈至京师已后朱樱之期:露圆霞赤数千枝，银笼谁家寄所思。秦苑飞禽谙熟早，杜陵游客恨来迟。空看翠幄成阴日，不见红珠满树时。尽日徘徊浓影下，只应重作钓鱼期。
答段柯古见嘲:彩翰殊翁金缭绕，一千二百逃飞鸟。尾薪桥下未为痴，暮雨朝云世间少。
莲花:绿塘摇滟接星津，轧轧兰桡入白蘋。应为洛神波上袜，至今莲蕊有香尘。
过吴景帝陵:王气销来水淼茫，岂能才与命相妨。虚开直渎三千里，青盖何曾到洛阳。
龙尾驿妇人图:慢笑开元有幸臣，直教天子到蒙尘。今来看画犹如此，何况亲逢绝世人。
薛氏池垂钓:池塘经雨更苍苍，万点荷珠晓气凉。朱瑀空偷御沟水，锦鳞红尾属严光。
简同志:开济由来变盛衰，五车才得号镃基。留侯功业何容易，一卷兵书作帝师。
瑟瑟钗:翠染冰轻透露光，堕云孙寿有余香。只因七夕回天浪，添作湘妃泪两行。
南歌子词二首（一作添声杨柳枝辞）:一尺深红胜曲尘，天生旧物不如新。合欢桃核终堪恨，里许元来别有人。井底点灯深烛伊，共郎长行莫围棋。玲珑骰子安红豆，入骨相思知不知。
题谷隐兰若:风带巢熊拗树声，老僧相引入云行。半坡新路畬才了，一谷寒烟烧不成。
观棋（一作段成式诗）:闲对楸枰倾一壶，黄华坪上几成卢。他时谒帝铜龙水，便赌宣城太守无。
和徐商贺卢员外赐绯:云雨轩悬莺语新，一篇佳句占阳春。银黄年少偏欺酒，金紫风流不让人。连璧座中斜日满，贯珠歌里落花频。莫辞倒载吟归去，看欲东山又吐茵。
寄温飞卿笺纸:三十六鳞充使时，数番犹得裹相思。待将袍袄重抄了，尽写襄阳播掿词。
题石泉兰若:矗竹为篱松作门，石楠阴底藉芳荪。方袍近日少平叔，注得逍遥无处论。
怯酒赠周繇（一作答周为宪看牡丹）:大白东西飞正狂，新刍石冻杂梅香。诗中反语常回避，尤怯花前唤索郎。
牛尊师宅看牡丹:洞里仙春日更长，翠丛风翦紫霞芳。若为萧史通家客，情愿扛壶入醉乡。
观棋（一作温庭筠诗）:闲对弈楸倾一壶，黄羊枰上几成都。他时谒帝铜池晓，便赌宣城太守无。
题僧壁（一本有和韦蟾三字）:有僧支颊撚眉毫，起就夕阳磨剃刀。到此既知闲最乐，俗心何啻九牛毛。
哭房处士:独上黄坛几度盟，印开龙渥喜丹成。岂同叔夜终无分，空向人间著养生。
呈轮上人:虎到前头心不惊，残阳择虱懒逢迎。东林水石未胜此，要假远公方有名。
不赴光风亭夜饮赠周繇:屏开屈膝见吴娃，蛮蜡同心四照花。姹女不愁难管领，斩新铅里得黄牙。
嘲元中丞（一作襄阳中堂赏花为宪与妓人戏语潮之）:莺里花前选孟光，东山逋客酒初狂。素娥毕竟难防备，烧得河车莫遣尝。
寄周繇求人参:少赋令才犹强作，众医多识不能呼。九茎仙草真难得，五叶灵根许惠无。
送僧二首:形神不灭论初成，爱马乘闲入帝京。四十三年虚过了，方知僧里有唐生。想到头陀最上方，桂阴犹认惠宗房。因行恋烧归来晚，窗下犹残一字香。
猿:却忆书斋值晚晴，挽枝闲啸激蝉清。影沈巴峡夜岩色，踪绝石塘寒濑声。
送穆郎中赴阙:应念愁中恨索居，鹂歌声里且踟蹰。若逢金马门前客，为说虞卿久著书。
题商山庙:偶出云泉谒礼闱，篇章曾沐汉皇知。无谋静国东归去，羞过商山四老祠。
哭李群玉:酒里诗中三十年，纵横唐突世喧喧。明时不作祢衡死，傲尽公卿归九泉。
汉宫词二首:歌舞初承恩宠时，六宫学妾画蛾眉。君王厌世妾头白，闻唱歌声却泪垂。二人能歌得进名，人言选入便光荣。岂知妃后多娇妒，不许君前唱一声。
醉中吟:只爱糟床滴滴声，长愁声绝又醒醒。人间荣辱不常定，唯有南山依旧青。
桃源僧舍看花:前年帝里探春时，寺寺名花我尽知。今日长安已灰烬，忍能南国对芳枝。
和张希复咏宣律和尚袈裟:南山披时寒夜中，一角不动毗岚风。何人见此生惭愧，断续犹应护得龙。
长门怨（一作张乔诗）:御泉长绕凤凰楼，只是恩波别处流。闲揲舞衣归未得，夜来砧杵六宫秋。
春夜二首（后首一作秋怀）:一别杜陵归未期，只凭魂梦接亲知。近来欲睡兼难睡，夜夜夜深闻子规。几岁干戈阻路岐，忆山心切与心违。时难何处披衷抱，日日日斜空醉归。
郪中感怀:顷年曾住此中来，今日重游事可哀。忆得几家欢宴处，家家家业尽成灰。
晓登迎春阁:未栉凭栏眺锦城，烟笼万井二江明。香风满阁花满树，树树树梢啼晓莺。
白髭:到处逢人求至药，几回染了又成丝。素丝易染髭难染，墨翟当年合泣髭。
望月:清秋新霁与君同，江上高楼倚碧空。酒尽露零宾客散，更更更漏月明中。
长洲怀古:野烧原空尽荻灰，吴王此地有楼台。千年事往人何在，半夜月明潮自来。白鸟影从江树没，清猿声入楚云哀。停车日晚荐蘋藻，风静寒塘花正开。
经炀帝行宫:此地曾经翠辇过，浮云流水竟如何。香销南国美人尽，怨入东风芳草多。残柳宫前空露叶，夕阳川上浩烟波。行人遥起广陵思，古渡月明闻棹歌。
春日游嘉陵江:独泛扁舟映绿杨，嘉陵江水色苍苍。行看芳草故乡远，坐对落花春日长。曲岸危樯移渡影，暮天栖鸟入山光。今来谁识东归意，把酒闲吟思洛阳。
秋日山斋书怀:启户清风枕簟幽，虫丝吹落挂帘钩。蝉吟高树雨初霁，人忆故乡山正秋。浩渺蒹葭连夕照，萧疏杨柳隔沙洲。空将方寸荷知己，身寄烟萝恩未酬。
晚秋洛阳客舍:清洛平分两岸沙，沙边水色近人家。隋朝古陌铜驼柳，石氏荒原金谷花。庭叶霜浓悲远客，宫城日晚度寒鸦。未成归计关河阻，空望白云乡路赊。
深愁喜友人至:不避驱羸道路长，青山同喜惜年光。灯前话旧阶草夜，月下醉吟溪树霜。落叶已经寒烧尽，衡门犹对古城荒。此身未遂归休计，一半生涯寄岳阳。
秋日望西阳:古木苍苔坠几层，行人一望旅情增。太行山下黄河水，铜雀台西武帝陵。风入蒹葭秋色动，雨余杨柳暮烟凝。野花似泣红妆泪，寒露满枝枝不胜。
邺都怀古:昔时霸业何萧索，古木唯多鸟雀声。芳草自生宫殿处，牧童谁识帝王城。残春杨柳长川迥，落日蒹葭远水平。一望青山便惆怅，西陵无主月空明。
题龙门僧房:静室遥临伊水东，寂寥谁与此身同。禹门山色度寒磬，萧寺竹声来晚风。僧宿石龛残雪在，雁归沙渚夕阳空。偶将心地问高士，坐指浮生一梦中。
秋夕山斋即事:衡门无事闭苍苔，篱下萧疏野菊开。半夜秋风江色动，满山寒叶雨声来。雁飞关塞霜初落，书寄乡闾人未回。独坐高窗此时节，一弹瑶瑟自成哀。
江行书事:远渚蒹葭覆绿苔，姑苏南望思裴徊。空江独树楚山背，暮雨一舟吴苑来。人度深秋风叶落，鸟飞残照水烟开。寒潮欲上泛萍藻，寄荐三闾情自哀。
过铸鼎原:黄帝修真万国朝，鼎成龙驾上丹霄。天风乍起鹤声远，海雾渐深龙节遥。仙界日长青鸟度，御衣香散紫霞飘。唯留古迹寒原在，碧水苍苍空寂寥。
秋日寓怀:海上生涯一钓舟，偶因名利事淹留。旅涂谁见客青眼，故国几多人白头。霁色满川明水驿，蝉声落日隐城楼。如何未尽此行役，西入潼关云木秋。
江城晚望:一望江城思有余，遥分野径入樵渔。青山经雨菊花尽，白鸟下滩芦叶疏。静听潮声寒木杪，远看风色暮帆舒。秋期又涉潼关路，不得年年向此居。
宿苍谿馆:孤馆门开对碧岑，竹窗灯下听猿吟。巴山夜雨别离梦，秦塞旧山迢递心。满地莓苔生近水，几株杨柳自成阴。空思知己隔云岭，乡路独归春草深。
题王母庙:寂寥珠翠想遗声，门掩烟微水殿清。拂曙紫霞生古壁，何年绛节下层城。鹤归辽海春光晚，花落闲阶夕雨晴。武帝无名在仙籍，玉坛星月夜空明。
留别复本修古二上人:二远相知是昔年，此身长寄礼香烟。绿芜风晚水边寺，清磬月高林下禅。台殿虚窗山翠入，梧桐疏叶露光悬。西峰话别又须去，终日关山在马前。
边思:汉将边方背辘轳，受降城北是单于。黄河晚冻雪风急，野火远烧山木枯。偷号甲兵冲塞色，衔枚战马踏寒芜。蛾眉一没空留怨，青冢月明啼夜乌。
登龙门敬善寺阁:独步危梯入杳冥，天风潇洒拂檐楹。禹门烟树正春色，少室云屏向晚晴。花落院深清禁闭，水分川阔绿芜平。琐窗朱槛同仙界，半夜缑山有鹤声。
题王校书山斋:猿鸟无声昼掩扉，寒原隔水到人稀。云晴古木月初上，雪满空庭鹤未归。药囿地连山色近，樵家路入树烟微。栖迟惯得沧浪思，云阁还应梦钓矶。
浙江晚渡怀古:蝉噪秋风满古堤，荻花寒渡思萋萋。潮声归海鸟初下，草色连江人自迷。碧落晴分平楚外，青山晚出穆陵西。此来一见垂纶者，却忆旧居明月溪。
及第后宴曲江:及第新春选胜游，杏园初宴曲江头。紫毫粉壁题仙籍，柳色箫声拂御楼。霁景露光明远岸，晚空山翠坠芳洲。归时不省花间醉，绮陌香车似水流。
秋日山寺怀友人:萧寺楼台对夕阴，淡烟疏磬散空林。风生寒渚白蘋动，霜落秋山黄叶深。云尽独看晴塞雁，月明遥听远村砧。相思不见又经岁，坐向松窗弹玉琴。
八月十五日夜玩月:中秋朗月静天河，乌鹊南飞客恨多。寒色满窗明枕簟，清光凝露拂烟萝。桂枝斜汉流灵魄，蘋叶微风动细波。此夜空亭闻木落，蒹葭霜碛雁初过。
晚春宿僧院:萧寺春风正落花，淹留数宿惠休家。碧空云尽磬声远，清夜月高窗影斜。白日闲吟为道侣，青山遥指是生涯。微微一点寒灯在，乡梦不成闻曙鸦。
怀汶阳兄弟:回看云岭思茫茫，几处关河隔汶阳。书信经年乡国远，弟兄无力海田荒。天高霜月砧声苦，风满寒林木叶黄。终日路岐归未得，秋来空羡雁成行。
题天宫寺阁:丹阙侵霄壮复危，排空霞影动檐扉。城连伊水禹门近，烟隔上阳宫树微。天敛暮云残雨歇，路穿春草一僧归。此来闲望更何有，无限清风生客衣。
游上方石窟寺:苔径萦回景渐分，翛然空界静埃氛。一声疏磬过寒水，半壁危楼隐白云。雪下石龛僧在定，日西山木鸟成群。几来吟啸立朱槛，风起天香处处闻。
怀江南友人:久绝音书隔塞尘，路岐谁与子相亲。愁中独坐秦城夜，别后几经吴苑春。湘岸风来吹绿绮，海门潮上没青蘋。空劳两地望明月，多感断蓬千里身。
题敬亭山庙:森森古木列岩隈，迥压寒原霁色开。云雨只从山上起，风雷多向庙中来。三江入海声长在，双鹤啼天影未回。花落空庭春昼晚，石床松殿满青苔。
经麻姑山:麻姑此地炼神丹，寂寞烟霞古灶残。一自仙娥归碧落，几年春雨洗红兰。帆飞震泽秋江远，雨过陵阳晚树寒。山顶白云千万片，时闻鸾鹤下仙坛。
对残春:杨花漠漠暗长堤，春尽人愁鸟又啼。鬓发近来生处白，家园几向梦中迷。霏微远树荒郊外，牢落空城夕照西。唯有年光堪自惜，不胜烟草日萋萋。
过沧浪峡:山叠云重一径幽，苍苔古石濑清流。出岩树色见来静，落涧泉声长自秋。远入虚明思白帝，寒生浩景想沧洲。如何地近东西路，马足车轮不暂留。
经过建业:六代兴衰曾此地，西风露泣白蘋花。烟波浩渺空亡国，杨柳萧条有几家。楚塞秋光晴入树，浙江残雨晚生霞。凄凉处处渔樵路，鸟去人归山影斜。
赠道者:真趣淡然居物外，忘机多是隐天台。停灯深夜看仙箓，拂石高秋坐钓台。卖药故人湘水别，入檐栖鸟旧山来。无因朝市知名姓，地僻衡门对岳开。
题马太尉华山庄:别开池馆背山阴，近得幽奇物外心。竹色拂云连岳寺，泉声带雨出谿林。一庭杨柳春光暖，三径烟萝晚翠深。自是功成闲剑履，西斋长卧对瑶琴。
秋日夜怀:砧杵寥寥秋色长，绕枝寒鹊客情伤。关山云尽九秋月，门柳叶凋三径霜。近日每思归少室，故人遥忆隔潇湘。如何节候变容发，明镜一看愁异常。
题巫山庙:十二岚峰挂夕晖，庙门深闭雾烟微。天高木落楚人思，山迥月残神女归。触石晴云凝翠鬓，度江寒雨湿罗衣。婵娟似恨襄王梦，猿叫断岩秋藓稀。
题吴宫苑:吴苑荒凉故国名，吴山月上照江明。残春碧树自留影，半夜子规何处声。芦叶长侵洲渚暗，蘋花开尽水烟平。经过此地千年恨，荏苒东风露色清。
旅馆书怀:秋看庭树换风烟，兄弟飘零寄海边。客计倦行分陕路，家贫休种汶阳田。云低远塞鸣寒雁，雨歇空山噪暮蝉。落叶虫丝满窗户，秋堂独坐思悠然。
赠天台隐者:静者多依猿鸟丛，衡门野色四郊通。天开宿雾海生日，水泛落花山有风。回望一巢悬木末，独寻危石坐岩中。看书饮酒余无事，自乐樵渔狎钓翁。
洛阳月夜书怀:疏柳高槐古巷通，月明西照上阳宫。一声边雁塞门雪，几处远砧河汉风。独榻闲眠移岳影，寒窗幽思度烟空。孤吟此夕惊秋晚，落叶残花树色中。
江行夜泊:白浪连空极渺漫，孤舟此夜泊中滩。岳阳秋霁寺钟远，渡口月明渔火残。绿绮韵高湘女怨，青葭色映水禽寒。乡遥楚国生归思，欲曙山光上木兰。
赠颛顼山人:浩气含真玉片辉，著书精义入玄微。洛阳紫陌几曾醉，少室白云时一归。松雪月高唯鹤宿，烟岚秋霁到人稀。知君济世有长策，莫问沧浪隐钓矶。
长安冬夜书情:上国栖迟岁欲终，此情多寄寂寥中。钟传半夜旅人馆，鸦叫一声疏树风。古巷月高山色静，寒芜霜落灞原空。今来唯问心期事，独望青云路未通。
经古行宫:玉辇西归已至今，古原风景自沈沈。御沟流水长芳草，宫树落花空夕阴。蝴蝶翅翻残露滴，子规声尽野烟深。路人不记当年事，台殿寂寥山影侵。
秋日登醴泉县楼:闲上高楼时一望，绿芜寒野静中分。人行直路入秦树，雁截斜阳背塞云。渭水自流汀岛色，汉陵空长石苔纹。秋风高柳出危叶，独听蝉声日欲曛。
春日旅游:玄发辞家事远游，春风归雁一声愁。花开忽忆故山树，月上自登临水楼。浩浩晴原人独去，依依春草水分流。秦川楚塞烟波隔，怨别路岐何日休。
送友人下第归吴:共惜年华未立名，路岐终日轸羁情。青春半是往来尽，白发多因离别生。楚岸帆开云树映，吴门月上水烟清。东归自有故山约，花落石床苔藓平。
访友人郊居:登原过水访相如，竹坞莎庭似故居。空塞山当清昼晚，古槐人继绿阴余。休弹瑟韵伤离思，已有蝉声报夏初。醉唱劳歌翻自叹，钓船渔浦梦难疏。
匡城寻薛闵秀才不遇:音容一别近三年，往事空思意浩然。匹马东西何处客，孤城杨柳晚来蝉。路长草色秋山绿，川阔晴光远水连。不见故人劳梦寐，独吟风月过南燕。
与僧话旧:巾舄同时下翠微，旧游因话事多违。南朝古寺几僧在，西岭空林唯鸟归。莎径晚烟凝竹坞，石池春色染苔衣。此时相见又相别，即是关河朔雁飞。
寄远:西园杨柳暗惊秋，宝瑟朱弦结远愁。霜落雁声来紫塞，月明人梦在青楼。蕙心迢递湘云暮，兰思萦回楚水流。锦字织成添别恨，关河万里路悠悠。
长安逢友人:上国相逢尘满襟，倾杯一话昔年心。荒台共望秋山立，古寺多同雪夜吟。风度重城宫漏尽，月明高柳禁烟深。终期白日青云路，休感鬓毛霜雪侵。
下第东归途中书事:峡路谁知倦此情，往来多是半年程。孤吟洛苑逢春尽，几向秦城见月明。高柳断烟侵岳影，古堤斜日背滩声。东归海上有余业，牢落田园荒草平。
经龙门废寺:因思人事事无穷，几度经过感此中。山色不移楼殿尽，石台依旧水云空。唯余芳草滴春露，时有残花落晚风。杨柳覆滩清濑响，暮天沙鸟自西东。
下第后怀旧居:几到青门未立名，芳时多负故乡情。雨余秦苑绿芜合，春尽灞原白发生。每见山泉长属意，终期身事在归耕。蘋花覆水曲谿暮，独坐钓舟歌月明。
经无可旧居兼伤贾岛:尘室寒窗我独看，别来人事几凋残。书空萧寺一僧去，雪满巴山孤客寒。落叶堕巢禽自出，苍苔封砌竹成竿。碧云迢递长江远，向夕苦吟归思难。
赠隐者:何时止此幽栖处，独掩衡门长绿苔。临水静闻灵鹤语，隔原时有至人来。五湖仙岛几年别，九转药炉深夜开。谁识无机养真性，醉眠松石枕空杯。
题书斋:一日不曾离此处，风吹疏牖夕云晴。气凌霜色剑光动，吟对雪华诗韵清。高木宿禽来远岳，古原残雨隔重城。西斋瑶瑟自为侣，门掩半春苔藓生。
题秦女楼:珠翠香销鸳瓦堕，神仙曾向此中游。青楼月色桂花冷，碧落箫声云叶愁。杳杳蓬莱人不见，苍苍苔藓路空留。一从凤去千年后，迢递岐山水石秋。
题桃源处士山居留寄:白云深处葺茅庐，退隐衡门与俗疏。一洞晓烟留水上，满庭春露落花初。闲看竹屿吟新月，特酌山醪读古书。穷达尽为身外事，浩然元气乐樵渔。
宿题天坛观:沐发清斋宿洞宫，桂花松韵满岩风。紫霞晓色秋山霁，碧落寒光霜月空。华表鹤声天外迥，蓬莱仙界海门通。冥心一悟虚无理，寂寞玄珠象罔中。
洛神怨:子建东归恨思长，飘飖神女步池塘。云鬟高动水宫影，珠翠乍摇沙露光。心寄碧沉空婉恋，梦残春色自悠扬。停车绮陌傍杨柳，片月青楼落未央。
龙门留别道友:一顾恩深荷道安，独垂双泪下层峦。飞鸣北雁塞云暮，摇落西风关树寒。春谷终期吹羽翼，萍身不定逐波澜。裴徊偏起旧枝恋，半夜独吟孤烛残。
题四皓庙:石壁苍苔翠霭浓，驱车商洛想遗踪。天高猿叫向山月，露下鹤声来庙松。叶堕阴岩疏薜荔，池经秋雨老芙蓉。雪髯仙侣何深隐，千古寂寥云水重。
望未央宫:西上秦原见未央，山岚川色晚苍苍。云楼欲动入清渭，鸳瓦如飞出绿杨。舞席歌尘空岁月，宫花春草满池塘。香风吹落天人语，彩凤五云朝汉皇。
秋日过昭陵:寝庙徒悲剑与冠，翠华龙驭杳漫漫。原分山势入空塞，地匝松阴出晚寒。上界鼎成云缥缈，西陵舞罢泪阑干。那堪独立斜阳里，碧落秋光烟树残。
夏日登慈恩寺:金界时来一访僧，天香飘翠琐窗凝。碧池静照寒松影，清昼深悬古殿灯。晚景风蝉催节候，高空云鸟度轩层。尘机消尽话玄理，暮磬出林疏韵澄。
宿题金山寺:一点青山翠色危，云岩不掩与星期。海门烟树潮归后，江面山楼月照时。独鹤唳空秋露下，高僧入定夜猿知。萧疏水木清钟梵，颢气寒光动石池。
送友人游蜀:北去西游春未半，蜀山云雪入诗情。青萝拂水花流影，翠霭隔岩猿有声。日出空江分远浪，鸟归高木认孤城。心期万里无劳倦，古石苍苔峡路清。
题郑中丞东溪:一境新开雉堞西，绿苔微径露凄凄。高轩夜静竹声远，曲岸春深杨柳低。山霁月明常此醉，草芳花暗省曾迷。即随凤诏归清列，几忆风花梦小溪。
代友人悼姬:罗帐香微冷锦裀，歌声永绝想梁尘。萧郎独宿落花夜，谢女不归明月春。青鸟罢传相寄字，碧江无复采莲人。满庭芳草坐成恨，迢递蓬莱入梦频。
夏日登西林白上人楼:几到西林清净境，层台高视有无间。寒光远动天边水，碧影出空烟外山。苔点落花微萼在，叶藏幽鸟碎声闲。旷然多慊登楼意，永日重门深掩关。
江楼月夜闻笛:南浦蒹葭疏雨后，寂寥横笛怨江楼。思飘明月浪花白，声入碧云枫叶秋。河汉夜阑孤雁度，潇湘水阔二妃愁。发寒衣湿曲初罢，露色河光生钓舟。
送友人下第东归:漠漠杨花灞岸飞，几回倾酒话东归。九衢春尽生乡梦，千里尘多满客衣。流水雨余芳草合，空山月晚白云微。金门自有西来约，莫待萤光照竹扉。
从郑郎中高州游东潭:烟岚晚入湿旌旗，高槛风清醉未归。夹路野花迎马首，出林山鸟向人飞。一谿寒水涵清浅，几处晴云度翠微。自是谢公心近得，登楼望月思依依。
罢华原尉上座主尚书:自怜生计事悠悠，浩渺沧浪一钓舟。千里梦归清洛近，三年官罢杜陵秋。山连绝塞浑无色，水到平沙几处流。白露黄花岁时晚，不堪霜鬓镜前愁。
雨后游南门寺:郭南山寺雨初晴，上界寻僧竹里行。半壁楼台秋月过，一川烟水夕阳平。苔封石室云含润，露滴松枝鹤有声。木叶萧萧动归思，西风画角汉东城。
题古寺:古寺萧条偶宿期，更深霜压竹枝低。长天月影高窗过，疏树寒鸦半夜啼。池水竭来龙已去，老松枯处鹤犹栖。伤心可惜从前事，寥落朱廊堕粉泥。
晚秋野望:秋尽郊原情自哀，菊花寂寞晚仍开。高风疏叶带霜落，一雁寒声背水来。荒垒几年经战后，故山终日望书回。归途休问从前事，独唱劳歌醉数杯。
秋月望上阳宫:苔色轻尘锁洞房，乱鸦群鸽集残阳。青山空出禁城日，黄叶自飞宫树霜。御路几年香辇去，天津终日水声长。此时独立意难尽，正值西风砧杵凉。
入关留别主人:此来多愧食鱼心，东阁将辞强一吟。羸马客程秋草合，晚蝉关树古槐深。风生野渡河声急，雁过寒原岳势侵。对酒相看自无语，几多离思入瑶琴。
留别山中友人:欲辞松月恋知音，去住多同羁鸟心。秋尽书窗惊白发，晚冲霜叶下青岑。大河风急寒声远，高岭云开夕影深。别后寂寥无限意，野花门路草虫吟。
春晚旅次有怀:晚出关河绿野平，依依云树动乡情。残春花尽黄莺语，远客愁多白发生。野水乱流临古驿，断烟凝处近孤城。东西未遂归田计，海上青山久废耕。
与重幽上人话旧:云飞天末水空流，省与师同别异州。庭树蝉声初入夏，石床苔色几经秋。灯微静室生乡思，月上严城话旅游。自喜他年接巾舄，沧浪地近虎溪头。
月夜闻鹤唳:碧落风微月正明，霜毛似怨有离情。莓苔石冷想孤立，杨柳叶疏闻转清。空夜露残惊堕羽，辽天秋晚忆归程。凤凰楼阁知犹恋，终逐烟霞上玉京。
过北邙山:散漫黄埃满北原，折碑横路碾苔痕。空山夜月来松影，荒冢春风变木根。漠漠兔丝罗古庙，翩翩丹旐过孤村。白杨落日悲风起，萧索寒巢鸟独奔。
咸阳怀古:经过此地无穷事，一望凄然感废兴。渭水故都秦二世，咸原秋草汉诸陵。天空绝塞闻边雁，叶尽孤村见夜灯。风景苍苍多少恨，寒山半出白云层。
送友人罢举赴蓟门从事:人生行止在知己，远佐诸侯重所依。绿绶便当身是贵，青霄休怨志相违。晚云辽水疏残雨，寒角边城怨落晖。此去黄金台上客，相思应羡雁南归。
看榜日:禁漏初停兰省开，列仙名目上清来。飞鸣晓日莺声远，变化春风鹤影回。广陌万人生喜色，曲江千树发寒梅。青云已是酬恩处，莫惜芳时醉酒杯。
送李休秀才归岭中:南泛孤舟景自饶，蒹葭汀浦晚萧萧。秋风汉水旅愁起，寒木楚山归思遥。独夜猿声和落叶，晴江月色带回潮。故园新过重阳节，黄菊满篱应未凋。
寓居寄友人:雨余虚馆竹阴清，独坐书窗轸旅情。芳草衡门无马迹，古槐深巷有蝉声。夕阳云尽嵩峰出，远岸烟消洛水平。今夜南原赏佳景，月高风定苦吟生。
经曲阜城:行经阙里自堪伤，曾叹东流逝水长。萝蔓几凋荒陇树，莓苔多处古宫墙。三千弟子标青史，万代先生号素王。萧索风高洙泗上，秋山明月夜苍苍。
汶阳客舍:年光自感益蹉跎，岐路东西竟若何。窗外雨来山色近，海边秋至雁声多。思乡每读登楼赋，对月空吟叩角歌。迢递旧山伊水畔，破斋荒径闭烟萝。
留别崔澣秀才昆仲:汶阳离思水无穷，去住情深梦寐中。岁晚虫鸣寒露草，日西蝉噪古槐风。川分远岳秋光静，云尽遥天霁色空。对酒不能伤此别，尺书凭雁往来通。
和友人忆洞庭旧居:客舍经时益苦吟，洞庭犹忆在前林。青山残月有归梦，碧落片云生远心。谿路烟开江月出，草堂门掩海涛深。因君话旧起愁思，隔水数声何处砧。
晚归山居:寥落霜空木叶稀，初行郊野思依依。秋深频忆故乡事，日暮独寻荒径归。山影暗随云水动，钟声潜入远烟微。娟娟唯有西林月，不惜清光照竹扉。
送元叙上人归上党（时节镇罢兵）:太行关路战尘收，白日思乡别沃州。薄暮焚香临野烧，清晨漱齿涉寒流。溪边残垒空云木，山上孤城对驿楼。此去寂寥寻旧迹，苍苔满径竹斋秋。
湘口送友人:中流欲暮见湘烟，苇岸无穷接楚田。去雁远冲云梦雪，离人独上洞庭船。风波尽日依山转，星汉通霄向水连。零落梅花过残腊，故园归醉及新年。
鄂州头陀寺上方:高寺上方无不见，天涯行客思迢迢。西江帆挂东风急，夏口城衔楚塞遥。沙渚渔归多湿网，桑林蚕后尽空条。感时叹物寻僧话，惟向禅心得寂寥。
寄远:槐欲成阴分袂时，君期十日复金扉。槐今落叶已将尽，君向远乡犹未归。化石早曾闻节妇，沉湘何必独灵妃。须知此意同生死，不学他人空寄衣。
题张司马别墅:庭前树尽手中栽，先后花分几番开。巢鸟恋雏惊不起，野人思酒去还来。自抛官与青山近，谁讶身为白发催。门外寻常行乐处，重重履迹在莓苔。
长安即事:长遇豪家不敢过，此身谁与取高科。故园久绝书来后，南国空看雁去多。中夜永怀听叠漏，先秋归梦涉层波。愁人白发自生早，我独少年能几何。
汉上逢同年崔八:去岁曾游帝里春，杏花开过各离秦。偶先托质逢知己，独未还家作旅人。世上路岐何缭绕，空中光景自逡巡。一回相见一回别，能得几时年少身。
五月一日蒙替本官不得随例入阙，感怀献送相公:五月倾朝谒紫宸，一朝无分在清尘。含香已去星郎位，衣锦惟思婺女邻。折狱也曾为俗吏，劝农元本是耕人。知将何事酬公道，只养生灵似养身。
春闺怨:红妆女儿灯下羞，画眉夫婿陇西头。自怨愁容长照镜，悔教征戍觅封侯。
送边将:防秋戎马恐来奔，诏发将军出雁门。遥领短兵登陇首，独横长剑向河源。悠扬落日黄云动，苍莽阴风白草翻。若纵干戈更深入，应闻收得到昆仑。
太和公主还宫:天骄发使犯边尘，汉将推功遂夺亲。离乱应无初去貌，死生难有却回身。禁花半老曾攀树，宫女多非旧识人。重上凤楼追故事，几多愁思向青春。
将赴黔州先寄本府中丞:八月瞿塘到底翻，孤舟上得已销魂。幕中职罢犹趋府，阙下官成未谢恩。丹嶂耸空无过鸟，青林覆水有垂猿。感知肺腑终难说，从此辞归便扫门。
和友人下第北游感怀:圣代为儒可致身，谁知又别五陵春。青门独出空归鸟，紫陌相逢尽醉人。江岛去寻垂钓远，塞山来见举头频。且须共漉边城酒，何必陶家有白纶。
乐游原春望:五陵佳气晚氛氲，霸业雄图势自分。秦地山河连楚塞，汉家宫殿入青云。未央树色春中见，长乐钟声月下闻。无那杨华起愁思，满天飘落雪纷纷。
黄雀行:欲窃高仓集御河，翩翩疑渡畏秋波。朱宫晚树侵莺语，画阁香帘夺燕窠。疏影暗栖寒露重，空城饥噪暮烟多。谁令不解高飞去，破宅荒庭有网罗。
长安寓居寄柏侍郎:霜轻两鬓欲相侵，愁绪无端不可寻。秦女红妆空觅伴，郢郎白雪少知音。长亭古木春先老，太华青烟晚更深。独向灞陵东北望，一封书寄万重心。
春日思归:春情不断若连环，一夕思归鬓欲斑。壮志未酬三尺剑，故乡空隔万重山。音书断绝干戈后，亲友相逢梦寐间。却羡浮云与飞鸟，因风吹去又吹还。
朔中即事:关门南北杂戎夷，草木秋来即出师。落日风沙长暝早，穷冬雨雪转春迟。山头堠火孤明后，星外行人四绝时。自古边功何不立，汉家中外自相疑。
感怀献门下相公:谁云郎选不由诗，上相怜才积有时。却是龙钟到门晚，终非稽古致身迟。谋将郡印归难遂，读著家书坐欲痴。日望南宫看列宿，迢迢婺女与乡比。
赠长城庾将军:初年三十拜将军，近代英雄独未闻。向国报恩心比石，辞天作镇气凌云。逆风走马貂裘卷，望塞悬弧雁阵分。定拥节麾从此去，安西大破犬戎群。
浙东献郑大夫:圣主东忧涨海滨，思移副相倚陶钧。楼台独坐江山月，舟楫先行泽国春。遥想万家开户外，近闻群盗窜诸邻。几时入去调元化，天下同为尧舜人。
镜湖夜泊有怀（东晋太守马臻所筑）:广水遥堤利物功，因思太守惠无穷。自从版筑兴农隙，长与耕耘致岁丰。涨接星津流荡漾，宽浮云岫动虚空。想当战国开时有，范蠡扁舟祗此中。
宣州献从叔大夫:清时选地任贤明，从此观风辍尹京。日月天中辞洛邑，云山江上领宣城。万家闾井俱安寝，千里农桑竟起耕。闻说圣朝同汉代，已愁征入拜公卿。
贺同年翰林从叔舍人知制诰:仙禁何人蹑近踪，孔门先选得真龙。别居云路抛三省，专掌天书在九重。五色毫挥成涣汗，百寮班下独从容。芳年贵盛谁为比，郁郁青青岳顶松。
吴门别主人（一作吴门月夜与曹太尉话别）:早晚更看吴苑月，小斋长忆落西窗。不知明夜谁家见，应照离人隔楚江。
自黔中归新安:朝过春关辞北阙，暮参戎幕向南巴。却将仙桂东归去，江月相随直到家。
奉和郑薰相公:三四株松匝草亭，便成彭泽柳为名。莲峰隐去难辞阙，浐水朝回与出城。
及第后还家过岘岭:魏驮山前一朵花，岭西更有几千家。石斑鱼鲊香冲鼻，浅水沙田饭绕牙。
春日旅舍:未识东西南北路，青春白日坐销难。如何一别故园后，五度花开五处看。
过长江伤贾岛:忽从一宦远流离，无罪无人子细知。到得长江闻杜宇，想君魂魄也相随。
自遣:永拟东归把钓丝，将行忽起半心疑。青云道是不平地，还有平人上得时。
寄曹邺:终南山是枕前云，禁鼓无因晓夜闻。朝客秋来不朝日，曲江西岸去寻君。
述怀:望月疑无得桂缘，春天又待到秋天。杏花开与槐花落，愁去愁来过几年。
客洛酬刘驾:浮世总应相送老，共君偏更远行多。此回不似前回别，听尽离歌逐棹歌。
题钓台障子:君家尽是我家山，严子前台枕古湾。却把钓竿终不可，几时入海得鱼还。
题阳山顾炼师草堂:若到当时上升处，长生何事后无人。前峰自去种松子，坐见年来取茯神。
闻金吾妓唱梁州:闻君一曲古梁州，惊起黄云塞上愁。秦女树前花正发，北风吹落满城秋。
赠泾州王侍御:一旦天书下紫微，三年旌旆陇云飞。塞门无事春空到，边草青青战马肥。
即席送许□之曹南省兄:梅烂荷圆六月天，归帆高背虎丘烟。到时自见成行雁，别处休听满树蝉。卖剑为赊吴市酒，携家犹借洞庭船。待看春榜来江外，名占蓬莱第几仙。
送罗著作两浙按狱（著作尝宰苏州吴县）:使印星车适旧游，陶潜今日在瀛洲。科条尽晓三千罪，囹圄应空十二州。旧绶有香笼驿马，皇华无暇狎沙鸥。归来重过姑苏郡，莫忘题名在虎丘。
答韩中丞容不饮酒:老大成名仍足病，强听丝竹亦无欢。高情太守容闲坐，借与青山尽日看。
中元夜:江南水寺中元夜，金粟栏边见月娥。红烛影回仙态近，翠鬟光动看人多。香飘彩殿凝兰麝，露绕轻衣杂绮罗。湘水夜空巫峡远，不知归路欲如何。
赠羽林将军（一作江上逢王将军）:虬须憔悴羽林郎，曾入甘泉侍武皇。雕没夜云知御苑，马随仙仗识天香。五湖归去孤舟月，六国平来两鬓霜。唯有桓伊江上笛，卧吹三弄送残阳。
送人之岭南:关山迢递古交州，岁晏怜君走马游。谢氏海边逢素女，越王潭上见青牛。嵩台月照啼猿曙，石室烟含古桂秋。回望长安五千里，刺桐花下莫淹留。
晚泊松江驿:片帆孤客晚夷犹，红蓼花前水驿秋。岁月方惊离别尽，烟波仍驻古今愁。云阴故国山川暮，潮落空江网罟收。还有吴娃旧歌曲，棹声遥散采菱舟。
江亭春霁:江蓠漠漠荇田田，江上云亭霁景鲜。蜀客帆樯背归燕，楚山花木怨啼鹃。春风掩映千门柳，晓色凄凉万井烟。金磬泠泠水南寺，上方僧室翠微连。
早秋书怀:高梧一叶坠凉天，宋玉悲秋泪洒然。霜拂楚山频见菊，雨零溪树忽无蝉。虚村暮角催残日，近寺归僧寄野泉。青鬓已缘多病镊，可堪风景促流年。
为妻作生日寄意:谢家生日好风烟，柳暖花春二月天。金凤对翘双翡翠，蜀琴初上七丝弦。鸳鸯交颈期千岁，琴瑟谐和愿百年。应恨客程归未得，绿窗红泪冷涓涓。
重阳日寄浙东诸从事:野人多病门长掩，荒圃重阳菊自开。愁里又闻清笛怨，望中难见白衣来。元瑜正及从军乐，甯戚谁怜叩角哀。红旆纷纷碧江暮，知君醉下望乡台。
和湖州杜员外冬至日白蘋洲见忆:白蘋亭上一阳生，谢脁新裁锦绣成。千嶂雪消溪影渌，几家梅绽海波清。已知鸥鸟长来狎，可许汀洲独有名。多愧龙门重招引，即抛田舍棹舟行。
上裴晋公:四朝忧国鬓如丝，龙马精神海鹤姿。天上玉书传诏夜，阵前金甲受降时。曾经庾亮三秋月，下尽羊昙两路棋。惆怅旧堂扃绿野，夕阳无限鸟飞迟。
钱塘青山题李隐居西斋:小隐西斋为客开，翠萝深处遍青苔。林间扫石安棋局，岩下分泉递酒杯。兰叶露光秋月上，芦花风起夜潮来。湖山绕屋犹嫌浅，欲棹渔舟近钓台。
友人适越路过桐庐寄题江驿:桐庐县前洲渚平，桐庐江上晚潮生。莫言独有山川秀，过日仍闻官长清。麦陇虚凉当水店，鲈鱼鲜美称莼羹。王孙客棹残春去，相送河桥羡此行。
送刘谷:村桥西路雪初晴，云暖沙干马足轻。寒涧渡头芳草色，新梅岭外鹧鸪声。邮亭已送轻车发，山馆谁将候火迎。落日千峰转迢递，知君回首望高城。
秦处士移家富春发樟亭怀寄:潮落空江洲渚生，知君已上富春亭。尝闻郭邑山多秀，更说官僚眼尽青。离别几宵魂耿耿，相思一座发星星。仙翁白石高歌调，无复松斋半夜听。
故洛阳城:胡兵一动朔方尘，不使銮舆此重巡。清洛但流呜咽水，上阳深锁寂寥春。云收少室初晴雨，柳拂中桥晚渡津。欲问升平无故老，凤楼回首落花频。
紫极宫上元斋次呈诸道流:碧简朝天章奏频，清宫仿佛降灵真。五龙金角向星斗，三洞玉音愁鬼神。风拂乱灯山磬□，露沾仙杏石坛春。明朝醮罢羽客散，尘土满城空世人。
立春一日江村偶兴:旧历年光看卷尽，立春何用更相催。江边野店寒无色，竹外孤村坐见梅。山雪乍晴岚翠起，渔家向晚笛声哀。南州近有秦中使，闻道胡兵索战来。
立秋后自京归家:篱落秋归见豆花，竹门当水岸横槎。松斋一雨宜清簟，佛室孤灯对绛纱。尽日抱愁跧似鼠，移时不动懒于蛇。西江近有鲈鱼否，张翰扁舟始到家。
奉陪裴相公重阳日游安乐池亭:绛霄轻霭翊三台，稽阮襟怀管乐才。莲沼昔为王俭府，菊篱今作孟嘉杯。宁知北阙元勋在，却引东山旧客来。自笑吐茵还酩酊，日斜空从绛衣回。
浙河馆（一作暮春山行田家歇马）:雨湿菰蒲斜日明，茅厨煮茧掉车声。青蛇上竹一种色，黄蝶隔溪无限情。何处樵渔将远饷，故园田土忆春耕。千峰万濑水潏潏，羸马此中愁独行。
江亭晚望:碧天凉冷雁来疏，闲望江云思有余。秋馆池亭荷叶后，野人篱落豆花初。无愁自得仙人术，多病能忘太史书。闻说故园香稻熟，片帆归去就鲈鱼。
长安夜访澈上人:关西木落夜霜凝，乌帽闲寻紫阁僧。松迥月光先照鹤，寺寒沟水忽生冰。琤琤晓漏喧秦禁，漠漠秋烟起汉陵。闻说天台旧禅处，石房独有一龛灯。
送圆鉴上人游天台:西岭草堂留不住，独携瓶锡向天台。霜清海寺闻潮至，日宴江船乞食回。华顶夜寒孤月落，石桥秋尽一僧来。灵溪道者相逢处，阴洞泠泠竹室开。
送僧之台州:独寻台岭闲游去，岂觉灵溪道里赊。三井应潮通海浪，五峰攒寺落天花。寒潭盥漱铜瓶洁，野店安禅锡杖斜。到日初寻石桥路，莫教云雨湿袈裟。
伤贾岛无可:却到京师事事伤，惠休归寂贾生亡。何人收得文章箧，独我来经苔藓房。一命未沾为逐客，万缘初尽别空王。萧萧竹坞斜阳在，叶覆闲阶雪拥墙。
孔雀:越鸟青春好颜色，晴轩入户看呫衣。一身金翠画不得，万里山川来者稀。丝竹惯听时独舞，楼台初上欲孤飞。刺桐花谢芳草歇，南国同巢应望归。
酬王舍人雪中见寄:三日柴门拥不开，阶庭平满白皑皑。今朝踏作琼瑶迹，为有诗从凤沼来。
蝉:饮蝉惊雨落高槐，山蚁移将入石阶。若使秦楼美人见，还应一为拔金钗。
自水口入茶山:蒨蒨红裙好女儿，相偎相倚看人时。使君马上应含笑，横把金鞭为咏诗。
重游天台:南国天台山水奇，石桥危险古来知。龙潭直下一百丈，谁见生公独坐时。
山行:小田微雨稻苗香，田畔清溪潏潏凉。自忆东吴榜舟日，蓼花沟水半篙强。
上元日寄湖杭二从事:恋别山灯忆水灯，山光水焰百千层。谢公留赏山公唤，知入笙歌阿那朋。
寒食野望:旧坟新陇哭多时，流世都堪几度悲。乌鸟乱啼人未远，野风吹散白棠梨。
清明日题一公禅室:山头兰若石楠春，山下清明烟火新。此日何穷礼禅客，归心谁是恋禅人。
七夕寄张氏兄弟:新秋牛女会佳期，红粉筵开玉馔时。好与檀郎寄花朵，莫教清晓羡蛛丝。
春晚与诸同舍出城迎座主侍郎（一作郑颢诗）:三十骅骝一哄尘，来时不锁杏园春。东风柳絮轻如雪，应有偷游曲水人。
张郎中宅戏赠二首:薄雪燕蓊紫燕钗，钗垂簏簌抱香怀。一声歌罢刘郎醉，脱取明金压绣鞋。谢家青妓邃重关，谁省春风见玉颜。闻道彩鸾三十六，一双双对碧池莲。
醉送:江梅冷艳酒清光，急拍繁弦醉画堂。无限柳条多少雪，一将春恨付刘郎。
晓井:桐阴覆井月斜明，百尺寒泉古甃清。越女携瓶下金索，晓天初放辘轳声。
偶作:一杯正发吟哦兴，两盏还生去住愁。何似全家上船去，酒旗多处即淹留。
画鼓:尝闻画鼓动欢情，及送离人恨鼓声。两杖一挥行缆解，暮天空使别魂惊。
燕蓊花:十二街中何限草，燕蓊尽欲占残春。黄花扑地无穷极，愁杀江南去住人。
邵博士溪亭:野茶无限春风叶，溪水千重返照波。只去长桥三十里，谁人一解枉帆过。
小石上见亡友题处:笋石清琤入紫烟，陆云题处是前年。苔侵雨打依稀在，惆怅凉风树树蝉。
洞灵观流泉:石上苔芜水上烟，潺湲声在观门前。千岩万壑分流去，更引飞花入洞天。
送李判官:津市停桡送别难，荧荧蜡炬照更阑。东风万叠吹江月，谁伴袁褒宿夜滩。
宿杭州虚白堂:秋月斜明虚白堂，寒蛩唧唧树苍苍。江风彻晓不得睡，二十五声秋点长。
岳阳楼晚望:乾坤千里水云间，钓艇如萍去复还。楼上北风斜卷席，湖中西日倒衔山。怀沙有恨骚人往，鼓瑟无声帝子闲。何事黄昏尚凝睇，数行烟树接荆蛮。
水晶枕:千年积雪万年冰，掌上初擎力不胜。南国旧知何处得，北方寒气此中凝。黄昏转烛萤飞沼，白日褰帘水在簪。蕲簟蜀琴相对好，裁诗乞与涤烦襟。
席间咏琴客:七条弦上五音寒，此艺知音自古难。唯有河南房次律，始终怜得董庭兰。
徒相逢:江边野花不须采，梁头野燕不用亲。西施本是越溪女，承恩不荐越溪人。
寄刘驾:一川草色青袅袅，绕屋水声如在家。怅望美人不携手，墙东又发数枝花。
题女郎庙:数点烟香出庙门，女娥飞去影中存。年年岭上春无主，露泣花愁断客魂。
北郭闲思:山前山后是青草，尽日出门还掩门。每思骨肉在天畔，来看野翁怜子孙。
官仓鼠:官仓老鼠大如斗，见人开仓亦不走。健儿无粮百姓饥，谁遣朝朝入君口。
题濮庙:晓祭瑶斋夜扣钟，鳌头风起浪重重。人间直有仙桃种，海上应无肉马踪。赤水梦沈迷象罔，翠华恩断泣芙蓉。不知皇帝三宫驻，始向人间著衮龙。
偶题:白玉先生多在市，青牛道士不居山。但能共得丹田语，正是忙时身亦闲。
出关:山上黄犊走避人，山下女郎歌满野。我独南征恨此身，更有无成出关者。
寄嵩阳道人:三山浮海倚蓬瀛，路入真元险尽平。华表千年孤鹤语，人间一梦晚蝉鸣。将龙逐虎神初王，积火焚心气渐清。见说嵩阳有仙客，欲持金简问长生。
送进士下第归南海:数片红霞映夕阳，揽君衣袂更移觞。行人莫叹碧云晚，上国每年春草芳。雪过蓝关寒气薄，雁回湘浦怨声长。应无惆怅沧波远，十二玉楼非我乡。
听刘尊师弹琴:曾于清海独闻蝉，又向空庭夜听泉。不似斋堂人静处，秋声长在七条弦。
题山居:扫叶煎茶摘叶书，心闲无梦夜窗虚。只应光武恩波晚，岂是严君恋钓鱼。
关试前送进士姚潜下第归南阳:马嘶残日没残霞，二月东风便到家。莫羡长安占春者，明年始见故园花。
早秋宿田舍:涧草疏疏萤火光，山月朗朗枫树长。南村犊子夜声急，应是栏边新有霜。
旅次岳阳寄京中亲故:君山南面浪连天，一客愁心两处悬。身逐片帆归楚泽，魂随流水向秦川。月回浦北千寻雪，树出湖东几点烟。更欲登楼向西望，北风催上洞庭船。
题舒乡:功名若及鸱夷子，必拟将舟泛洞庭。柳色湖光好相待，我心非醉亦非醒。
碧寻宴上有怀知己:荻花芦叶满溪流，一簇笙歌在水楼。金管曲长人尽醉，玉簪恩重独生愁。女萝力弱难逢地，桐树心孤易感秋。莫怪当欢却惆怅，全家欲上五湖舟。
田家效陶:黑黍舂来酿酒饮，青禾刈了驱牛载。大姑小叔常在眼，却笑长安在天外。
寄阳朔友人:桂林须产千株桂，未解当天影日开。我到月中收得种，为君移向故园栽。
题广福岩:未有天地先融结，方广高深无丈尺。书言不尽画难成，留与人间作奇特。
送曾德迈归宁宜春:湘东山水有清辉，袁水词人得意归。几府争驰毛义檄，一乡看侍老莱衣。筵开灞岸临清浅，路去蓝关入翠微。想到宜阳更无事，并将欢庆奉庭闱。
老圃堂（一作薛能诗）:邵平瓜地接吾庐，谷雨干时手自锄。昨日春风欺不在，就床吹落读残书。
和茅山高拾遗忆山中杂题五首。山泉:香味清机仙府回，萦纡乱石便流杯。春风莫泛桃花去，恐引凡人入洞来。
和茅山高拾遗忆山中杂题五首。巢鹤:千万云间丁令威，殷勤仙骨莫先飞。若逢茅氏传消息，贞白先生不久归。
和茅山高拾遗忆山中杂题五首。胡山:犬入五云音信绝，凤楼凝碧悄无声。焚香古洞步虚夜，露湿松花空月明。
和茅山高拾遗忆山中杂题五首。小楼:松杉风外乱山青，曲几焚香对石屏。空忆去年春雨后，燕泥时污太玄经。
和茅山高拾遗忆山中杂题五首。山邻:石桥春涧已归迟，梦入仙山山不知。柱史从来非俗吏，青牛道士莫相疑。
哭彭先生:谷口溪声客自伤，那堪呜咽吊残阳。空阶鹤恋丹青影，秋雨苔封白石床。主祭孤儿初学语，无媒旅榇未还乡。门人远赴心丧夜，月满千山旧草堂。
和顾非熊先生题茅山处士闲居:归耕地肺绝尘喧，匣里青萍未报恩。浊酒自怜终日醉，古风时得野人言。鸟啼碧树闲临水，花满青山静掩门。唯有阶前芳草色，年年惆怅忆王孙。
长安怀古:祸稔萧墙终不知，生人力屈尽边陲。赤龙已赴东方暗，黄犬徒怀上蔡悲。面缺崩城山寂寂，土埋冤骨草离离。秋风解怨扶苏死，露泣烟愁红树枝。
随边使过五原:偶逐星车犯虏尘，故乡常恐到无因。五原西去阳关废，日漫平沙不见人。
春怀寄秣陵知友:庐江城外柳堪攀，万里行人尚未还。借问景阳台下客，谢家谁更卧东山。
宋州月夜感怀:雁池衰草露沾衣，河水东流万事微。寂寞青陵台上月，秋风满树鹊南飞。
早春日山居寄城郭知己:阳和潜发荡寒阴，便使川原景象新。入户风泉声沥沥，当轩云岫色沈沈。残云带雨轻飘雪，嫩柳含烟小绽金。虽有眼前诗酒兴，遨游争得称闲心。
晓过伊水寄龙门僧:龙门树色暗苍苍，伊水东流客恨长。病马独嘶残夜月，行人欲渡满船霜。几家烟火依村步，何处渔歌似故乡。山下禅庵老师在，愿将形役问空王。
送孔恂入洛:洛阳古城秋色多，送君此去心如何。青山欲暮惜别酒，碧草未尽伤离歌。前朝冠带掩金谷，旧游花月经铜驼。行人正苦奈分手，日落远水生微波。
观郊礼:钟鼓旌旗引六飞，玉皇初著画龙衣。泰坛烟尽星河晓，万国心随彩仗归。
宫怨:柳色参差掩画楼，晓莺啼送满宫愁。年年花落无人见，空逐春泉出御沟。
白马津阻雨:津树萧萧旅馆空，坐看疏叶绕阶红。故乡千里楚云外，归雁一声烟雨中。漳浦病多愁易老，茂陵书在信难通。功名倘遂身无事，终向溪头伴钓翁。
秋日怀储嗣宗:故人北游久不回，塞雁南渡声何哀。相思闻雁更惆怅，却向单于台下来。
夜听李山人弹琴:瑶琴夜久弦秋清，楚客一奏湘烟生。曲中声尽意不尽，月照竹轩红叶明。
贺襄阳副使节判同加章绶:朱紫花前贺故人，兼荣此会颇关身。同年坐上联宾榻，宗姓亭中布锦裀。晴日照旗红灼烁，韶光入队影玢璘。芳菲解助今朝喜，嫩蕊青条满眼新。
和薛逢赠别:剑外绵州第一州，尊前偏喜接君留。歌声婉转添长恨，管色凄凉似到秋。但务欢娱思晓角，独耽云水上高楼。莫言此去难相见，怨别徵黄是顺流。
和李尚书命妓饯崔侍御:谢安春渚饯袁宏，千里仁风一扇清。歌黛惨时方酩酊，不知公子重飞觥。
报何泽:四十九年前及第，同年唯有老夫存。今日殷勤访吾子，稳将鬐鬣上龙门。
题文翁石室:文翁石室有仪形，庠序千秋播德馨。古柏尚留今日翠，高岷犹蔼旧时青。人心未肯抛膻蚁，弟子依前学聚萤。更叹沱江无限水，争流只愿到沧溟。
柳枝词咏篙水溅妓衣:半额微黄金缕衣，玉搔头袅凤双飞。从教水溅罗裙湿，还道朝来行雨归。
献淮南师（一作献李仆射）:鸡树烟含瑞气凝，凤池波待玉山澄。国人久倚东关望，拟筑沙堤到广陵。
月:嫦娥窃药出人间，藏在蟾宫不放还。后羿遍寻无觅处，谁知天上却容奸。
霜:古今何事不思量，尽信邹生感彼苍。但想燕山吹暖律，炎天岂不解飞霜。
露:湛湛腾空下碧霄，地卑湿处更偏饶。菅茅丰草皆沾润，不道良田有旱苗。
云:楚甸尝闻旱魃侵，从龙应合解为霖。荒淫却入阳台梦，惑乱怀襄父子心。
掷卢作:八尺台盘照面新，千金一掷斗精神。合是赌时须赌取，不妨回首乞闲人。
戏酒妓:醉眼从伊百度斜，是他家属是他家。低声向道人知也，隔坐刚抛豆蔻花。
题卢州郡斋:九衢尘里一书生，多达逢时拥旆旌。醉里眼开金使字，紫旂风动耀天明。
别郡后寄席中三兰（三妓并以兰为名）:淮淝两水不相通，隔岸临流望向东。千颗泪珠无寄处，一时弹与渡前风。
寄鄠杜李遂良处士:小隐堪忘世上情，可能休梦入重城。池边写字师前辈，座右题铭律后生。吟社客归秦渡晚，醉乡渔去渼陂晴。春来不得山中信，尽日无人傍水行。
和王昭符进士赠洞庭赵先生:为爱君山景最灵，角冠秋礼一坛星。药将鸡犬云间试，琴许鱼龙月下听。自要乘风随羽客，谁同种玉验仙经。烟霞淡泊无人到，唯有渔翁过洞庭。
留别彰德军从事范校书:无金寄与白头亲，节概犹夸似古人。未出尘埃真落魄，不趋权势正因循。桂攀明月曾观国，蓬转西风却问津。匹马东归羡知己，燕王台上结交新。
途次内黄马病，寄僧舍呈诸友人:官闲马病客深秋，肯学张衡咏四愁。红叶寺多诗景致，白衣人尽酒交游。依违讽刺因行得，淡泊供需不在求。好与高阳结吟社，况无名迹达珠旒。
遣兴:浮世忙忙蚁子群，莫嗔头上雪纷纷。沈忧万种与千种，行乐十分无一分。越外险巇防俗事，就中拘检信人文。醉乡日月终须觅，去作先生号白云。
叹征人:心坚胆壮箭头亲，十载沙场受苦辛。力尽路傍行不得，广张红旆是何人。
湘妃庙:帝舜南巡去不还，二妃幽怨水云间。当时珠泪垂多少，直到如今竹尚斑。
赴安南却寄台司:曾驱万马上天山，风去云回顷刻间。今日海门南面事，莫教还似凤林关。
闺怨:人世悲欢不可知，夫君初破黑山归。如今又献征南策，早晚催缝带号衣。
马嵬驿:玉颜虽掩马嵬尘，冤气和烟锁渭津。蝉鬓不随銮驾去，至今空感往来人。
宴犒蕃军有感:蜀地恩留马嵬哭，烟雨濛濛春草绿。满眼由来是旧人，那堪更奏梁州曲。
寓怀:关山万里恨难销，铁马金鞭出塞遥。为问昔时青海畔，几人归到凤林桥。
步虚词:青溪道士人不识，上天下天鹤一只。洞门深锁碧窗寒，滴露研朱点周易。
赠歌者二首:酒满金船花满枝，佳人立唱惨愁眉。一声直入青云去，多少悲欢起此时。公子邀欢月满楼，双成揭调唱伊州。便从席上风沙起，直到阳关水尽头。
入蜀:万水千山音信希，空劳魂梦到京畿。漫天岭上频回首，不见虞封泪满衣。
边城听角:席箕风起雁声秋，陇水边沙满目愁。三会五更欲吹尽，不知凡白几人头。
渭川秋望寄右军王特进:长川终日碧潺湲，知道天河与地连。凭寄两行朝阙泪，愿随流入御沟泉。
山亭夏日:绿树阴浓夏日长，楼台倒影入池塘。水精帘动微风起，满架蔷薇一院香。
蜀路感怀:蜀山苍翠陇云愁，銮驾西巡陷几州。唯有萦回深涧水，潺湲不改旧时流。
残春遣兴:画舸轻桡柳色新，摩诃池上醉青春。不辞不为青春醉，只恐莺花也怪人。
春日招宾:花枝如火酒如饧，正好狂歌醉复醒。对酒看花何处好，延和阁下碧筠亭。
过天威径:豺狼坑尽却朝天，战马休嘶瘴岭烟。归路嶮巇今坦荡，一条千里直如弦。
对花呈幕中:海棠初发去春枝，首唱曾题七字诗。今日能来花下饮，不辞频把使头旗。
寄题罗浮别业:不将真性染埃尘，为有烟霞伴此身。带日长江好归信，博罗山下碧桃春。
塞上曲二首:二年边戍绝烟尘，一曲河湾万恨新。从此凤林关外事，不知谁是苦心人。陇上征夫陇下魂，死生同恨汉将军。不知万里沙场苦，空举平安火入云。
广陵宴次戏简幕宾:一曲狂歌酒百分，蛾眉画出月争新。将军醉罢无余事，乱把花枝折赠人。
安南送曹别敕归朝:云水苍茫日欲收，野烟深处鹧鸪愁。知君万里朝天去，为说征南已五秋。
对雪:六出飞花入户时，坐看青竹变琼枝。如今好上高楼望，盖尽人间恶路岐。
访隐者不遇:落花流水认天台，半醉闲吟独自来。惆怅仙翁何处去，满庭红杏碧桃开。
赴西川途经虢县作:亚夫重过柳营门，路指岷峨隔暮云。红额少年遮道拜，殷勤认得旧将军。
锦城写望:蜀江波影碧悠悠，四望烟花匝郡楼。不会人家多少锦，春来尽挂树梢头。
太公庙:青山长在境长新，寂寞持竿一水滨。及得王师身已老，不知辛苦为何人。
边方春兴:草色青青柳色浓，玉壶倾酒满金钟。笙歌嘹亮随风去，知尽关山第几重。
塞上寄家兄:棣萼分张信使希，几多乡泪湿征衣。笳声未断肠先断，万里胡天鸟不飞。
写怀二首:渔竿消日酒消愁，一醉忘情万事休。却恨韩彭兴汉室，功成不向五湖游。花满西园月满池，笙歌摇曳画船移。如今暗与心相约，不动征旗动酒旗。
池上送春:持竿闲坐思沉吟，钓得江鳞出碧浔。回首看花花欲尽，可怜寥落送春心。
南征叙怀:万里驱兵过海门，此生今日报君恩。回期直待烽烟静，不遣征衣有泪痕。
风筝（一作题风筝寄意）:夜静弦声响碧空，宫商信任往来风。依稀似曲才堪听，又被移将别调中。
平流园席上:画舸摇烟水满塘，柳丝轻软小桃香。却缘龙节为萦绊，好是狂时不得狂。
闻河中王铎加都统:炼汞烧铅四十年，至今犹在药炉前。不知子晋缘何事，只学吹箫便得仙。
句:人间无限伤心事，不得尊前折一枝。满宫多少承恩者，似有容华妾也无。满身珠翠将何用，唯与豪家拂象床。何人种得西施花，千古春风开不尽。
及第后寄梁烛处士:绣毂寻芳许史家，独将羁事达江沙。十年辛苦一枝桂，二月艳阳千树花。鹏化四溟归碧落，鹤栖三岛接青霞。同袍不得同游玩，今对春风日又斜。
和王侍中谒张恶子庙:青骨祀吴谁让德，紫华居越亦知名。未闻一剑传唐主，长拥千山护蜀城。斩马威棱应扫荡，截蛟锋刃俟升平。酂侯为国亲箫鼓，堂上神筹更布兵。
成都:月晓已开花市合，江平偏见竹簰多。好教载取芳菲树，剩照岷天瑟瑟波。
社日村居（一作王驾诗）:鹅湖山下稻粱肥，豚阱鸡栖对掩扉。桑柘影斜春社散，家家扶得醉人归。
吊孟昌图:一章何罪死何名，投水惟君与屈平。从此蜀江烟月夜，杜鹃应作两般声。
婕妤怨:谗谤潜来起百忧，朝承恩宠暮仇雠。火烧白玉非因玷，霜翦红兰不待秋。花落昭阳谁共辇，月明长信独登楼。繁华事逐东流水，团扇悲歌万古愁。
陇头吟:陇水潺湲陇树黄，征人陇上尽思乡。马嘶斜日朔风急，雁过寒云边思长。残月出林明剑戟，平沙隔水见牛羊。横行俱是封侯者，谁斩楼兰献未央。
关山月:裴回汉月满边州，照尽天涯到陇头。影转银河寰海静，光分玉塞古今愁。笳吹远戍孤烽灭，雁下平沙万里秋。况是故园摇落夜，那堪少妇独登楼。
雨雪曲:边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌旆过戎帐，半杂风沙入戍楼。一自塞垣无李蔡，何人为解北门忧。
行路难:行路艰难不复歌，故人荣达我蹉跎。双轮晚上铜台雪，一叶春浮瘴海波。自古要津皆若此，方今失路欲如何。君看西汉翟丞相，凤沼朝辞暮雀罗。
折杨柳:紫陌金堤映绮罗，游人处处动离歌。阴移古戍迷芳草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。
咏酒:逃暑迎春复送秋，无非绿蚁满杯浮。百年莫惜千回醉，一盏能消万古愁。几为芳菲眠细草，曾因雨雪上高楼。平生名利关身者，不识狂歌到白头。
白马:渥洼龙种雪霜同，毛骨天生胆气雄。金埒乍调光照地，玉关初别远嘶风。花明锦襜垂杨下，露湿朱缨细草中。一夜羽书催转战，紫髯骑出佩騂弓。
九日卫使君筵上作:佳晨登赏喜还乡，谢宇开筵晚兴长。满眼黄花初泛酒，隔烟红树欲迎霜。千家门户笙歌发，十里江山白鸟翔。共贺安人丰乐岁，幸陪珠履侍银章。
及第后作:金榜高悬姓字真，分明折得一枝春。蓬瀛乍接神仙侣，江海回思耕钓人。九万抟扶排羽翼，十年辛苦涉风尘。升平时节逢公道，不觉龙门是嶮津。
重归宜春经过萍川题梵林寺:梵林遗址在松萝，四十年来两度过。泸水东奔彭蠡浪，萍川西注洞庭波。村烟不改居人换，官路无穷行客多。拖紫腰金成底事，凭阑惆怅欲如何。
寄岳阳严使君:得意东归过岳阳，桂枝香惹蕊珠香。也知暮雨生巫峡，争奈朝云属楚王。万恨只凭期克手，寸心唯系别离肠。南亭宴罢笙歌散，回首烟波路渺茫。
退朝望终南山:紫宸朝罢缀鸳鸾，丹凤楼前驻马看。惟有终南山色在，晴明依旧满长安。
和陆鲁望白菊:耻共金英一例开，素芳须待早霜催。绕篱看见成瑶圃，泛酒须迷傍玉杯。映水好将蘋作伴，犯寒疑与雪为媒。夫君每尚风流事，应为徐妃致此栽。
送羊振文先辈往桂阳归觐:此去欢荣冠士林，离筵休恨酒杯深。云梯万仞初高步，月桂余香尚满襟。鸣棹晓冲苍霭发，落帆寒动白华吟。君家祖德惟清苦，却笑当时问绢心。
咏铁马鞭:汉将临流得铁鞭，鄂侯名字旧雕镌。须为圣代无双物，肯逐将军卧九泉。汗马不侵诛虏血，神功今见补亡篇。时来终荐明君用，莫叹沉埋二百年。
送友人:举世谁能与事期，解携多是正欢时。人间不遣有名利，陌上始应无别离。晚渡待船愁立久，乱山投店独行迟。我今漂泊还如此，江剑相逢亦未知。
南潭:匝岸青芜掩古苔，面山亭树枕潭开。有时弦管收筵促，无数凫鹥逆浪来。路入龙祠群木老，风惊渔艇一声回。人传郭恽多游此，谁见当初泛玉杯。
秋夜作:数亩池塘近杜陵，秋天寂寞夜云凝。芙蓉叶上三更雨，蟋蟀声中一点灯。迹避险巇翻失路，心归闲淡不因僧。既逢上国陈诗日，长守林泉亦未能。
客恨:古原南北旧萧疏，高木风多小雪余。半夜病吟人寝后，百年闲事酒醒初。频招兄弟同佳节，已有兵戈隔远书。肥马王孙定相笑，不知岐路厌樵渔。
三月尽日:江头从此管弦稀，散尽游人独未归。落日已将春色去，残花应逐夜风飞。
绿珠咏:洛阳佳丽与芳华，金谷园中见百花。谁遣当年坠楼死，无人巧笑破孙家。
赠别:又将书剑出孤舟，尽日停桡结远愁。莫道江波话离别，江波一去不回流。
闷书:病来难处早秋天，一径无人树有蝉。归计未成书半卷，中宵多梦昼多眠。
彭泽:鹤爱孤松云爱山，宦情微禄免相关。栽成五柳吟归去，漉酒巾边伴菊闲。
杜邮馆:杀尽降兵热血流，一心犹自逞戈矛。功成若解求身退，岂得将军死杜邮。
细腰宫:鼓声连日烛连宵，贪向春风舞细腰。争奈君王正沈醉，秦兵江上促征桡。
瑶台:仙梦香魂不久留，满川云雨满宫愁。直须待得荆王死，始向瑶台一处游。
吴坂:踡跼盐车万里蹄，忽逢良鉴始能嘶。不缘伯乐称奇骨，几与驽骀价一齐。
箕山:薄世临流洗耳尘，便归云洞任天真。一瓢风入犹嫌闹，何况人间万种人。
息国:家国兴亡身独存，玉容还受楚王恩。衔冤只合甘先死，何待花间不肯言。
梁寺:立国从来为战功，一朝何事却谈空。台城兵匝无人敌，闲卧高僧满梵宫。
南阳:陆困泥蟠未适从，岂妨耕稼隐高踪。若非先主垂三顾，谁识茅庐一卧龙。
杞梁墓:一叫长城万仞摧，杞梁遗骨逐妻回。南邻北里皆孀妇，谁解坚心继此来。
夷门:晋鄙兵回为重难，秦师收旆亦西还。今来不是无朱亥，谁降轩车问抱关。
汴河:隋皇意欲泛龙舟，千里昆仑水别流。还待春风锦帆暖，柳阴相送到迷楼。
燕台:礼士招贤万古名，高台依旧对燕城。如今寂寞无人上，春去秋来草自生。
聊城:刃血攻聊已越年，竟凭儒术罢戈鋋。田单漫逞烧牛计，一箭终输鲁仲连。
西河:花貌年年溺水滨，俗传河伯娶生人。自从明宰投巫后，直至如今鬼不神。
密县:百里能将济猛宽，飞蝗不到邑人安。至今闾里逢灾沴，犹祝当时卓长官。
升仙桥:题桥贵欲露先诚，此日人皆笑率情。应讶临邛沽酒客，逢时还作汉公卿。
破陈:猎猎朱旗映彩霞，纷纷白刃入陈家。看看打破东平苑，犹舞庭前玉树花。
白头吟:失却青丝素发生，合欢罗带意全轻。古今人事皆如此，不独文君与马卿。
短歌吟:箭飞乌兔竞东西，贵贱贤愚不梦齐。匣里有琴樽有酒，人间便是武陵溪。
晋河:风引征帆管吹高，晋君张宴俟雄豪。舟人笑指千余客，谁是烟霄六翮毛。
干将墓:橐籥冰霜万古闻，拍灰松地见余坟。应缘神剑飞扬久，水水山山尽是云。
金谷:晋臣荣盛更谁过，常向阶前舞翠娥。香散艳消如一梦，但留风月伴烟萝。
三闾庙:为嫌朝野尽陶陶，不觉官高怨亦高。憔悴莫酬渔父笑，浪交千载咏离骚。
易水:匕首空磨事不成，误留龙袂待琴声。斯须却作秦中鬼，青史徒标烈士名。
严陵台:一钓凄凉在杳冥，故人飞诏入山扃。终将宠辱轻轩冕，高卧五云为客星。
淮阴:秦季贤愚混不分，只应漂母识王孙。归荣便累千金赠，为报当时一饭恩。
鸡鸣曲:金距花冠傍舍栖，清晨相叫一声齐。开关自有冯生计，不必天明待汝啼。
采桑妇:为报踌躇陌上郎，蚕饥日晚妾心忙。本来若爱黄金好，不肯携笼更采桑。
渔父:棹月眠流处处通，绿蓑苇带混元风。灵均说尽孤高事，全与逍遥意不同。
越女:玉貌何曾为浣沙，只图勾践献夫差。苏台日夜唯歌舞，不觉干戈犯翠华。
望思台:不忧家国任奸臣，骨肉翻为蓦路人。巫蛊事行冤莫雪，九层徒筑见无因。
比干墓:国乱时危道不行，忠贤谏死胜谋生。一沉冤骨千年后，垄水虽平恨未平。
郢中:莫言白雪少人听，高调都难称俗情。不是楚词询宋玉，巴歌犹掩绕梁声。
北海:汉臣曾此作缧囚，茹血衣毛十九秋。鹤发半垂龙节在，不闻青史说封侯。
招屈亭:三闾溺处杀怀王，感得荆人尽缟裳。招屈亭边两重恨，远天秋色暮苍苍。
屈祠:不肯迂回入醉乡，乍吞忠梗没沧浪。至今祠畔猿啼月，了了犹疑恨楚王。
铜雀台:铜雀台成玉座空，短歌长袖尽悲风。不知仙驾归何处，徒遣颦眉望汉宫。
斑竹祠:九处烟霞九处昏，一回延首一销魂。因凭直节流红泪，图得千秋见血痕。
题李太尉平泉庄:水泉花木好高眠，嵩少纵横满目前。惆怅人间不平事，今朝身在海南边。
战城南:风沙刮地塞云愁，平旦交锋晚未休。白骨又沾新战血，青天犹列旧旄头。
延平津:三尺晶荧射斗牛，岂随凡手报冤雠。延平一旦为龙处，看取风云布九州。
项亭:不修仁德合文明，天道如何拟力争。隔岸故乡归不得，十年空负拔山名。
乌江:兵散弓残挫虎威，单枪匹马突重围。英雄去尽羞容在，看却江东不得归。
绿珠:大抵花颜最怕秋，南家歌歇北家愁。从来几许如君貌，不肯如君坠玉楼。
升仙桥:汉朝卿相尽风云，司马题桥众又闻。何事不如杨得意，解搜贤哲荐明君。
隋柳:夹浪分堤万树余，为迎龙舸到江都。君看靖节高眠处，只向衡门种五株。
杨柳:亚夫营畔柳濛濛，隋主堤边四路通。攀折赠君还有意，翠眉轻嫩怕春风。
桐江:光武重兴四海宁，汉臣无不受浮荣。严陵何事轻轩冕，独向桐江钓月明。
招隐:罢听泉声看鹿群，丈夫才策合匡君。早携书剑离岩谷，莫待蒲轮辗白云。
陈宫:椒宫荒宴竟无疑，倏忽山河尽入隋。留得后庭亡国曲，至今犹与酒家吹。
樊将军庙:玉辇曾经陷楚营，汉皇心怯拟休兵。当时不得将军力，日月须分一半明。
东海:漾舟雪浪映花颜，徐福携将竟不还。同作危时避秦客，此行何似武陵滩。
昭君:汉家天子镇寰瀛，塞北羌胡未罢兵。猛将谋臣徒自贵，蛾眉一笑塞尘清。
五湖:已立平吴霸越功，片帆高扬五湖风。不知战国官荣者，谁似陶朱得始终。
渑池:西秦北赵各称高，池上张筵列我曹。何事君王亲击缶，相如有剑可吹毛。
函谷关:脱祸东奔壮气摧，马如飞电毂如雷。当时若不听弹铗，那得关门半夜开。
咏酒二首:九酝松醪一曲歌，本图闲放养天和。后人不识前贤意，破国亡家事甚多。万事销沈向一杯，竹门哑轧为风开。秋宵睡足芭蕉雨，又是江湖入梦来。
苍颉台:观迹成文代结绳，皇风儒教浩然兴。几人从此休耕钓，吟对长安雪夜灯。
长城:秦筑长城比铁牢，蕃戎不敢过临洮。虽然万里连云际，争及尧阶三尺高。
亲仁里双鹭:双去双来日已频，只应知我是江人。对欹雪顶思寻水，更振霜翎恐染尘。三楚几时初失侣，五陵何树又栖身。天然不与凡禽类，傍砌听吟性自驯。
秦中遇友人:半生南走复西驰，愁过杨朱罢泣岐。远梦亦羞归海徼，贫游多是滞边陲。胡云不聚风无定，陇路难行栈更危。旦暮唯闻语征战，看看已欲废吟诗。
过分水岭:陇山高共鸟行齐，瞰险盘空甚蹑梯。云势崩腾时向背，水声呜咽若东西。风兼雨气吹人面，石带冰棱碍马蹄。此去秦川无别路，隔崖穷谷却难迷。
献独孤尚书:虚抛南楚滞西秦，白首依前衣白身。退鹢已经三十载，登龙曾见一千人。魂离为役诗篇苦，泪竭缘嗟骨相贫。今日鞠躬高旆下，欲倾肝胆杳无因。
将过单于:荒碛连天堡戍稀，日忧蕃寇却忘机。江山不到处皆到，陇雁已归时未归。行李亦须携战器，趋迎当便著戎衣。并州去路殊迢递，风雨何当达近畿。
洞庭湖:空江浩荡景萧然，尽日菰蒲泊钓船。青草浪高三月渡，绿杨花扑一溪烟。情多莫举伤春目，愁极兼无买酒钱。犹有渔人数家住，不成村落夕阳边。
汉宫井:辘轳声绝离宫静，班姬几度照金井。梧桐老去残花开，犹似当时美人影。
显茂楼:秦山渭水尚悠悠，如何草树迷宫阙。繁华朱翠尽东流，唯有望楼对明月。
紫阁峰:壮国山河倚空碧，迥拔烟霞侵太白。绿崖下视千万寻，青天只据百馀尺。
下第寄欧阳瓒:诗人道僻命多奇，更值干戈乱起时。莫作江宁王少府，一生吟苦竟谁知。
寄何绍馀:雁过君犹未入城，清贤门下旧知名。风波冻马遥逢见，革橐饥僮尚挈行。住在闲坊无辙迹，别来何寺有泉声。芙蓉苑北曲江岸，期看终南新雪晴。
酬陈樵见寄:失意闲眠起更迟，又将羁薄谢深知。囊书旋入酒家尽，纱帽长依僧壁垂。待月句新遭鬼哭，寻山貌古被猿窥。元和才子多如此，除却清吟何所为。
华清宫:殿角钟残立宿鸦，朝元归驾望无涯。香泉空浸宫前草，未到春时争发花。
歌风台:蒿棘空存百尺基，酒酣曾唱大风词。莫言马上得天下，自古英雄尽解诗。
长安遣怀:醉下高楼醒复登，任从浮薄笑才能。青龙寺里三门上，立为南山不为僧。
献同年孔郎中:炊琼爇桂帝关居，卖尽寒衣典尽书。驱马每寻霜影里，到门常在鼓声初。蟾枝交彩清兰署，鸾佩排光映玉除。一顾深恩身未杀，争期皎日负吹嘘。
闻雁:接影横空背雪飞，声声寒出玉关迟。上阳宫里三千梦，月冷风清闻过时。
翰林作:曾是江波垂钓人，自怜深厌九衢尘。浮生渐老年随水，往事曾闻泪满巾。已觉远天秋色动，不堪闲夜雨声频。多惭不是相如笔，虚直金銮接侍臣。
待漏院吟:玉堂帘外独迟迟，明月初沉勘契时。闲听景阳钟尽后，两莺飞上万年枝。
中秋夜戏酬顾道流:不那此身偏爱月，等闲看月即更深。仙翁每被嫦娥使，一度逢圆一度吟。
咏燕上主司郑愚:翩翩双燕画堂开，送古迎今几万回。长向春秋社前后，为谁归去为谁来。
赠妓仙哥:严吹如何下太清，玉肌无疹六铢轻。自知不是流霞酌，愿听云和瑟一声。
赠妓命洛真:巧制新章拍拍新，金罍巡举助精神。时时欲得横波眄，又怕回筹错指人。
石榴歌:蝉噪秋枝槐叶黄，石榴香老愁寒霜。流霞包染紫鹦粟，黄蜡纸裹红瓠房。玉刻冰壶含露湿，斓斑似带湘娥泣。萧娘初嫁嗜甘酸，嚼破水精千万粒。
过云居院玄福上人旧居:重到云居独悄然，隔窗窥影尚疑禅。不逢野老来听法，犹见邻僧为引泉。龛上已生新石耳，壁间空带旧茶烟。南宗弟子时时到，泣把山花奠几筵。
陪江西裴公游襄州延庆寺:丹霄路上歇征轮，胜地偷闲一日身。不署前驱惊野鸟，唯将后乘载诗人。岩边候吏云遮却，竹下朝衣露滴新。更向碧山深处问，不妨犹有草茅臣。
西塞山泊渔家:白纶巾下发如丝，静倚枫根坐钓矶。中妇桑村挑叶去，小儿沙市买蓑归。雨来莼菜流船滑，春后鲈鱼坠钓肥。西塞山前终日客，隔波相羡尽依依。
襄州春游:信马腾腾触处行，春风相引与诗情。等闲遇事成歌咏，取次冲筵隐姓名。映柳认人多错误，透花窥鸟最分明。岑牟单绞何曾著，莫道猖狂似祢衡。
送从弟皮崇归复州:羡尔优游正少年，竟陵烟月似吴天。车螯近岸无妨取，舴艋随风不费牵。处处路傍千顷稻，家家门外一渠莲。殷勤莫笑襄阳住，为爱南溪缩项鳊。
题潼关兰若:潼津罢警有招提，近百年无战马嘶。壮士不言三尺剑，谋臣休道一丸泥。昔时驰道洪波上，今日宸居紫气西。关吏不劳重借问，弃繻生拟入耶溪。
襄阳闲居与友生夜会:习隐悠悠世不知，林园幽事递相期。旧丝再上琴调晚，坏叶重烧酒暖迟。三径引时寒步月，四邻偷得夜吟诗。草玄寂淡无人爱，不遇刘歆更语谁。
习池晨起:清曙萧森载酒来，凉风相引绕亭台。数声翡翠背人去，一番芙蓉含日开。茭叶深深埋钓艇，鱼儿漾漾逐流杯。竹屏风下登山屐，十宿高阳忘却回。
秋晚自洞庭湖别业寄穆秀才:破村寥落过重阳，独自撄宁葺草房。风撦红蕉仍换叶，雨淋黄菊不成香。野猿偷栗重窥户，落雁疑人更绕塘。他日若修耆旧传，为予添取此书堂。
华山李炼师所居:麻姑古貌上仙才，谪向莲峰管玉台。瑞气染衣金液启，香烟映面紫文开。孤云尽日方离洞，双鹤移时只有苔。深夜寂寥存想歇，月天时下草堂来。
宏词下第感恩献兵部侍郎:分明仙籍列清虚，自是还丹九转疏。画虎已成翻类狗，登龙才变即为鱼。空惭季布千金诺，但负刘弘一纸书。犹有报恩方寸在，不知通塞竟何如。
襄州汉阳王故宅:碑字依稀庙已荒，犹闻耆旧忆贤王。园林一半为他主，山水虚言是故乡。戟户野蒿生翠瓦，舞楼栖鸽污雕梁。柱天功业缘何事，不得终身似霍光。
伤卢献秀才（献有《愍征赋》一卷，人为作注）:愍征新价欲凌空，一首堪欺左太冲。只为白衣声过重，且非青汉路难通。贵侯待写过门下，词客偷名入卷中。手弄桂枝嫌不折，直教身殁负春风。
南阳:昆阳王气已萧疏，依旧山河捧帝居。废路塌平残瓦砾，破坟耕出烂图书。绿莎满县年荒后，白鸟盈溪雨霁初。二百年来霸王业，可知今日是丘墟。
秋晚访李处士所居:门前襄水碧潺潺，静钓归来不掩关。书阁鼠穿厨簏破，竹园霜后桔槔闲。儿童不许惊幽鸟，药草须教上假山。莫为爱诗偏念我，访君多得醉中还。
李处士郊居:石衣如发小溪清，溪上柴门架树成。园里水流浇竹响，窗中人静下棋声。几多狎鸟皆谙性，无限幽花未得名。满引红螺诗一首，刘桢失却病心情。
送令狐补阙归朝:文如日月气如虹，举国重生正始风。且愿仲山居左掖，只忧徐邈入南宫。朝衣正在天香里，谏草应焚禁漏中。为说明年今日事，晋廷新拜黑头公。
登第后寒食杏园有宴，因寄录事宋垂文同年:雨洗清明万象鲜，满城车马簇红筵。恩荣虽得陪高会，科禁惟忧犯列仙。当醉不知开火日，正贫那似看花年。纵来恐被青娥笑，未纳春风一宴钱。
陈先辈故居:杉桂交阴一里余，逢人浑似洞天居。千株橘树唯沽酒，十顷莲塘不买鱼。藜杖闲来侵径竹，角巾端坐满楼书。襄阳无限烟霞地，难觅幽奇似此殊。
奉和鲁望寒夜访寂上人次韵:院寒青霭正沈沈，霜栈干鸣入古林。数叶贝书松火暗，一声金磬桧烟深。陶潜见社无妨醉，殷浩谭经不废吟。何事欲攀尘外契，除君皆有利名心。
奉和鲁望早春雪中作吴体见寄:威仰噤死不敢语，琼花云魄清珊珊。溪光冷射触鸀鳿，柳带冻脆攒栏杆。竹根乍烧玉节快，酒面新泼金膏寒。全吴缥瓦十万户，惟君与我如袁安。
吴中言情寄鲁望:古来伧父爱吴乡，一上胥台不可忘。爱酒有情如手足，除诗无计似膏肓。宴时不辍琅书味，斋日难判玉鲙香。为说松江堪老处，满船烟月湿莎裳。
行次野梅:茑拂萝捎一树梅，玉妃无侣独裴回。好临王母瑶池发，合傍萧家粉水开。共月已为迷眼伴，与春先作断肠媒。不堪便向多情道，万片霜华雨损来。
扬州看辛夷花:腊前千朵亚芳丛，细腻偏胜素柰功。螓首不言披晓雪，麝脐无主任春风。一枝拂地成瑶圃，数树参庭是蕊宫。应为当时天女服，至今犹未放全红。
暇日独处寄鲁望:幽慵不觉耗年光，犀柄金徽乱一床。野客共为赊酒计，家人同作借书忙。园蔬预遣分僧料，廪粟先教算鹤粮。无限高情好风月，不妨犹得事吾王。
屣步访鲁望不遇:雪晴墟里竹欹斜，蜡屐徐吟到陆家。荒径扫稀堆柏子，破扉开涩染苔花。壁闲定欲图双桧，厨静空如饭一麻。拟受太玄今不遇，可怜遗恨似侯芭。
开元寺客省早景即事:客省萧条柿叶红，楼台如画倚霜空。铜池数滴桂上雨，金铎一声松杪风。鹤静时来珠像侧，鸽驯多在宝幡中。如何尘外虚为契，不得支公此会同。
奉和鲁望独夜有怀吴体见寄:病鹤带雾傍独屋，破巢含雪倾孤梧。濯足将加汉光腹，抵掌欲捋梁武须。隐几清吟谁敢敌，枕琴高卧真堪图。此时枉欠高散物，楠瘤作樽石作垆。
病中美景颇阻追游因寄鲁望:瘿床闲卧昼迢迢，唯把真如慰寂寥。南国不须收薏苡，百年终竟是芭蕉。药前美禄应难断，枕上芳辰岂易销。看取病来多少日，早梅零落玉华焦。
鲁望以花翁之什见招因次韵酬之:九十携锄伛偻翁，小园幽事尽能通。劚烟栽药为身计，负水浇花是世功。婚嫁定期杉叶紫，盖藏应待桂枝红。不知家道能多少，只在句芒一夜风。
病中庭际海石榴花盛发，感而有寄:一夜春光绽绛囊，碧油枝上昼煌煌。风匀只似调红露，日暖唯忧化赤霜。火齐满枝烧夜月，金津含蕊滴朝阳。不知桂树知情否，无限同游阻陆郎。
早春以橘子寄鲁望:个个和枝叶捧鲜，彩凝犹带洞庭烟。不为韩嫣金丸重，直是周王玉果圆。剖似日魂初破后，弄如星髓未销前。知君多病仍中圣，尽送寒苞向枕边。
病中书情寄上崔谏议（时眼疾未平）:十日来来旷奉公，闭门无事忌春风。虫丝度日萦琴荐，蛀粉经时落酒筒。马足歇从残漏外，鱼须抛在乱书中。殷勤莫怪求医切，只为山樱欲放红。
病孔雀:烟花虽媚思沈冥，犹自抬头护翠翎。强听紫箫如欲舞，困眠红树似依屏。因思桂蠹伤肌骨，为忆松鹅损性灵。尽日春风吹不起，钿毫金缕一星星。
奉和鲁望上元日道室焚修:明真台上下仙官，玄藻初吟万籁寒。飙御有声时杳杳，宝衣无影自珊珊。蕊书乞见斋心易，玉籍求添拜首难。端简不知清景暮，灵芜香烬落金坛。
奉酬鲁望惜春见寄:十五日中春日好，可怜沉痼冷如灰。以前虽被愁将去，向后须教醉领来。梅片尽飘轻粉靥，柳芽初吐烂金醅。病中无限花番次，为约东风且住开。
闻鲁望游颜家林园病中有寄:一夜韶姿著水光，谢家春草满池塘。细挑泉眼寻新脉，轻把花枝嗅宿香。蝶欲试飞犹护粉，莺初学啭尚羞簧。分明不得同君赏，尽日倾心羡索郎。
奉和鲁望春雨即事次韵:织恨凝愁映鸟飞，半旬飘洒掩韶晖。山容洗得如烟瘦，地脉流来似乳肥。野客正闲移竹远，幽人多病探花稀。何年细湿华阳道，两乘巾车相并归。
鲁望春日多寻野景日休抱疾杜门因有是寄:野侣相逢不待期，半缘幽事半缘诗。乌纱任岸穿筋竹，白袷从披趁肉芝。数卷蠹书棋处展，几升菰米钓前炊。病中不用君相忆，折取山樱寄一枝。
卧病感春寄鲁望:乌皮几上困腾腾，玉柄清羸愧不能。昨夜眠时稀似鹤，今朝餐数减于僧。药销美禄应夭折，医过芳辰定鬼憎。任是雨多游未得，也须收在探花朋。
奉和鲁望徐方平后闻赦次韵:金鸡烟外上临轩，紫诰新垂作解恩。涿鹿未销初败血，新安顿雪已坑魂。空林叶尽蝗来郡，腐骨花生战后村。未遣蒲车问幽隐，共君应老抱桐孙。
奉酬鲁望见答鱼笺之什:轻如隐起腻如饴，除却鲛工解制稀。欲写恐成河伯诏，试裁疑是水仙衣。毫端白獭脂犹湿，指下冰蚕子欲飞。若用莫将闲处去，好题春思赠江妃。
病后春思:连钱锦暗麝氛氲，荆思多才咏鄂君。孔雀钿寒窥沼见，石榴红重堕阶闻。牢愁有度应如月，春梦无心只似云。应笑病来惭满愿，花笺好作断肠文。
偶成小酌招鲁望不至，以诗为解，因次韵酬之:醉侣相邀爱早阳，小筵催办不胜忙。冲深柳驻吴娃幰，倚短花排羯鼓床。金凤欲为莺引去，钿蝉疑被蝶勾将。如何共是忘形者，不见渔阳掺一场。
临顿宅将有归于之日鲁望以诗见贶，因抒怀酬之:共老林泉忍暂分，此生应不识回文。几枚竹笥送德曜，一乘柴车迎少君。举案品多缘涧药，承家事少为谿云。居然自是幽人事，辄莫教他孙寿闻。
奉和鲁望谢惠巨鱼之半:钓公来信自松江，三尺春鱼拨剌霜。腹内旧钩苔染涩，腮中新饵藻和香。冷鳞中断榆钱破，寒骨平分玉箸光。何事贶君偏得所，只缘同是越航郎。
馆娃宫怀古:艳骨已成兰麝土，宫墙依旧压层崖。弩台雨坏逢金镞，香径泥销露玉钗。砚沼只留溪鸟浴，屟廊空信野花埋。姑苏麋鹿真闲事，须为当时一怆怀。
以紫石砚寄鲁望兼酬见赠:样如金蹙小能轻，微润将融紫玉英。石墨一研为凤尾，寒泉半勺是龙睛。骚人白芷伤心暗，狎客红筵夺眼明。两地有期皆好用，不须空把洗溪声。
奉和鲁望同游北禅院:戚历杉阴入草堂，老僧相见似相忘。吟多几转莲花漏，坐久重焚柏子香。鱼惯斋时分净食，鸽能闲处傍禅床。云林满眼空羁滞，欲对弥天却自伤。
奉和鲁望蔷薇次韵:谁绣连延满户陈，暂应遮得陆郎贫。红芳掩敛将迷蝶，翠蔓飘飖欲挂人。低拂地时如堕马，高临墙处似窥邻。只应是董双成戏，剪得神霞寸寸新。
开元寺佛钵诗:帝青石作绿冰姿，曾得金人手自持。拘律树边斋散后，提罗花下洗来时。乳麋味断中天觉，麦麨香消大劫知。从此共君新顶戴，斜风应不等闲吹。
夏首病愈因招鲁望:晓入清和尚袷衣，夏阴初合掩双扉。一声拨谷桑柘晚，数点舂锄烟雨微。贫养山禽能个瘦，病关芳草就中肥。明朝早起非无事，买得莼丝待陆机。
奉和鲁望新夏东郊闲泛:水物轻明淡似秋，多情才子倚兰舟。碧莎裳下携诗草，黄篾楼中挂酒篘。莲叶蘸波初转棹，鱼儿簇饵未谙钩。共君莫问当时事，一点沙禽胜五侯。
奉和鲁望四月十五日道室书事:望朝斋戒是寻常，静启金根第几章。竹叶饮为甘露色，莲花鲊作肉芝香。松膏背日凝云磴，丹粉经年染石床。剩欲与君终此志，顽仙唯恐鬓成霜。
奉和鲁望看压新醅:一箦松花细有声，旋将渠碗撇寒清。秦吴只恐篘来近，刘项真能酿得平。酒德有神多客颂，醉乡无货没人争。五湖烟水郎山月，合向樽前问底名。
登初阳楼寄怀北平郎中:危楼新制号初阳，白粉青葌射沼光。避酒几浮轻舴艋，下棋曾觉睡鸳鸯。投钩列坐围华烛，格簺分朋占靓妆。莫怪重登频有恨，二年曾侍旧吴王。
夏初访鲁望偶题小斋:半里芳阴到陆家，藜床相劝饭胡麻。林间度宿抛棋局，壁上经旬挂钓车。野客病时分竹米，邻翁斋日乞藤花。踟蹰未放闲人去，半岸纱帩待月华。
所居首夏，水木尤清，适然有作:病来无事草堂空，昼水休闻十二筒。桂静似逢青眼客，松闲如见绿毛翁。潮期暗动庭泉碧，梅信微侵地障红。尽日枕书慵起得，被君犹自笑从公。
鲁望以竹夹膝见寄，因次韵酬谢:圆于玉柱滑于龙，来自衡阳彩翠中。拂润恐飞清夏雨，叩虚疑贮碧湘风。大胜书客裁成柬，颇赛谿翁截作筒。从此角巾因尔戴，俗人相访若为通。
寄琼州杨舍人:德星芒彩瘴天涯，酒树堪消谪宦嗟。行遇竹王因设奠，居逢木客又迁家。清斋净溲桄榔面，远信闲封豆蔻花。清切会须归有日，莫贪句漏足丹砂。
吴中书事寄汉南裴尚书:万家无事锁兰桡，乡味腥多厌紫虈。水似棋文交度郭，柳如行障俨遮桥。青梅蒂重初迎雨，白鸟群高欲避潮。唯望旧知怜此意，得为伧鬼也逍遥。
送李明府之任海南:五羊城在蜃楼边，墨绶垂腰正少年。山静不应闻屈鸟，草深从使翳贪泉。蟹奴晴上临潮槛，燕婢秋随过海船。一事与君消远宦，乳蕉花发讼庭前。
寄题罗浮轩辕先生所居:乱峰四百三十二，欲问征君何处寻。红翠数声瑶室响，真檀一炷石楼深。山都遣负沽来酒，樵客容看化后金。从此谒师知不远，求官先有葛洪心。
宿报恩寺水阁:寺锁双峰寂不开，幽人中夜独裴回。池文带月铺金簟，莲朵含风动玉杯。往往竹梢摇翡翠，时时杉子掷莓苔。可怜此际谁曾见，唯有支公尽看来。
醉中偶作呈鲁望:谿云涧鸟本吾侪，刚为浮名事事乖。十里寻山为思役，五更看月是情差。分将吟咏华双鬓，力以壶觞固百骸。争得草堂归卧去，共君同作太常斋。
寄滑州李副使员外:兵绕临淮数十重，铁衣才子正从公。军前草奏旄头下，城上封书箭簳中。围合只应闻晓雁，血腥何处避春风。故人勋重金章贵，犹在江湖积剑功。
伤史拱山人:一缄幽信自襄阳，上报先生去岁亡。山客为医翻贳药，野僧因吊却焚香。峰头孤冢为云穴，松下灵筵是石床。宗炳死来君又去，终身不复到柴桑。
吴中言怀寄南海二同年:曲水分飞岁已赊，东南为客各天涯。退公只傍苏劳竹，移宴多随末利花。铜鼓夜敲溪上月，布帆晴照海边霞。三年谩被鲈鱼累，不得横经侍绛纱。
奉和鲁望白鸥诗:雪羽褵褷半惹泥，海云深处旧巢迷。池无飞浪争教舞，洲少轻沙若遣栖。烟外失群惭雁鹜，波中得志羡凫鹥。主人恩重真难遇，莫为心孤忆旧溪。
奉和鲁望怀杨台文杨鼎文二秀才:羊昙留我昔经春，各以篇章斗五云。宾草每容闲处见，击琴多任醉中闻。钓前青翰交加倚，醉后红鱼取次分。为说风标曾入梦，上仙初著翠霞裙。
友人以人参见惠因以诗谢之:神草延年出道家，是谁披露记三桠。开时的定涵云液，劚后还应带石花。名士寄来消酒渴，野人煎处撇泉华。从今汤剂如相续，不用金山焙上茶。
伤进士严子重诗:十哭都门榜上尘，盖棺终是五湖人。生前有敌唯丹桂，没后无家只白蘋。箬下斩新醒处月，江南依旧咏来春。知君精爽应无尽，必在酆都颂帝晨。
奉和鲁望早秋吴体次韵:书淫传癖穷欲死，譊譊何必频相仍。日干阴藓厚堪剥，藤把欹松牢似绳。捣药香侵白袷袖，穿云润破乌纱棱。安得瑶池饮残酒，半醉骑下垂天鹏。
奉和鲁望秋赋有期次韵:十载江湖尽是闲，客儿诗句满人间。郡侯闻誉亲邀得，乡老知名不放还。应带瓦花经汴水，更携云实出包山。太微宫里环冈树，无限瑶枝待尔攀。
奉和鲁望病中秋怀次韵:贫病于君亦太兼，才高应亦被天嫌。因分鹤料家资减，为置僧餐口数添。静里改诗空凭几，寒中注易不开帘。清词一一侵真宰，甘取穷愁不用占。
南阳润卿将归雷平因而有赠:借问山中许道士，此回归去复何如。竹屏风扇抄遗事，柘步舆竿系隐书。绛树实多分紫鹿，丹沙泉浅种红鱼。东卿旄节看看至，静启茅斋慎扫除。
访寂上人不遇:何处寻云暂废禅，客来还寄草堂眠。桂寒自落翻经案，石冷空消洗钵泉。炉里尚飘残玉篆，龛中仍锁小金仙。须将二百签回去，得得支公恐隔年。
顾道士亡弟子以束帛乞铭于余鲁望因赋戏赠日休奉和:师去东华却炼形，门人求我志金庭。大椿枯后新为记，仙鹤亡来始有铭。琼板欲刊知不朽，冰纨将受恐通灵。君才莫叹无兹分，合注神玄剑解经。
秋夕文宴得遥字:啼螀衰叶共萧萧，文宴无喧夜转遥。高韵最宜题雪赞，逸才偏称和云谣。风吹翠蜡应难刻，月照清香太易消。无限玄言一杯酒，可能容得盖宽饶。
寄毗陵魏处士朴:文籍先生不肯官，絮巾冲雪把鱼竿。一堆方册为侯印，三级幽岩是将坛。醉少最因吟月冷，瘦多偏为卧云寒。兔皮衾暖篷舟稳，欲共谁游七里滩。
初冬偶作寄南阳润卿:寓居无事入清冬，虽设樽罍酒半空。白菊为霜翻带紫，苍苔因雨却成红。迎潮预遣收鱼笱，防雪先教盖鹤笼。唯待支硎最寒夜，共君披氅访林公。
冬晓章上人院:山堂冬晓寂无闻，一句清言忆领军。琥珀珠黏行处雪，棕榈帚扫卧来云。松扉欲启如鸣鹤，石鼎初煎若聚蚊。不是恋师终去晚，陆机茸内足毛群。
寄题镜岩周尊师所居:八十余年住镜岩，鹿皮巾下雪髟髟。床寒不奈云萦枕，经润何妨雨滴函。饮涧猿回窥绝洞，缘梯人歇倚危杉。如何计吏穷于鸟，欲望仙都举一帆。
寒夜文宴得泉字:分明竞襞七香笺，王朗风姿尽列仙。盈箧共开华顶药，满瓶同坼惠山泉。蟹因霜重金膏溢，橘为风多玉脑鲜。吟罢不知诗首数，隔林明月过中天。
送润卿博士还华阳:雪打篷舟离酒旗，华阳居士半酣归。逍遥只恐逢雪将，恬淡真应降月妃。仙市鹿胎如锦嫩，阴宫燕肉似酥肥。公车草合蒲轮坏，争不教他白日飞。
腊后送内大德从勖游天台:讲散重云下九天，大君恩赐许随缘。霜中一钵无辞乞，湖上孤舟不废禅。梦入琼楼寒有月，行过石树冻无烟。他时瓜镜知何用，吴越风光满御筵。
寄题玉霄峰叶涵象尊师所居:青冥向上玉霄峰，元始先生戴紫蓉。晓案琼文光洞壑，夜坛香气惹杉松。闲迎仙客来为鹤，静噀灵符去是龙。子细扪心无偃骨，欲随师去肯相容。
奉和鲁望寄南阳广文次韵:春彩融融释冻塘，日精闲咽坐岩房。琼函静启从猿觑，金液初开与鹤尝。八会旧文多搭写，七真遗语剩思量。不知梦到为何处，红药满山烟月香。
题支山南峰僧:云侵坏衲重隈肩，不下南峰不记年。池里群鱼曾受戒，林间孤鹤欲参禅。鸡头竹上开危径，鸭脚花中擿废泉。无限吴都堪赏事，何如来此看师眠。
送董少卿游茅山:名卿风度足杓斜，一舸闲寻二许家。天影晓通金井水，山灵深护玉门沙。空坛礼后销香母，阴洞缘时触乳花。尽待于公作廷尉，不须从此便餐霞。
酬鲁望见迎绿罽次韵:轻裁鸭绿任金刀，不怕西风断野蒿。酬赠既无青玉案，纤华犹欠赤霜袍。烟披怪石难同逸，竹映仙禽未胜高。成后料君无别事，只应酣饮咏离骚。
寄怀南阳润卿:鹿门山下捕鱼郎，今向江南作渴羌。无事只陪看藕样，有钱唯欲买湖光。醉来浑忘移花处，病起空闻焙药香。何事对君犹有愧，一篷冲雪返华阳。
鲁望悯承吉之孤为诗序邀予属和欲用予道振其孤…良友:先生清骨葬烟霞，业破孤存孰为嗟。几箧诗编分贵位，一林石笋散豪家。儿过旧宅啼枫影，姬绕荒田泣稗花。唯我共君堪便戒，莫将文誉作生涯。
寄润卿博士:高眠可为要玄纁，鹊尾金炉一世焚。尘外乡人为许掾，山中地主是茅君。将收芝菌唯防雪，欲晒图书不奈云。若使华阳终卧去，汉家封禅用谁文。
奉和鲁望白菊:已过重阳半月天，琅华千点照寒烟。蕊香亦似浮金靥，花样还如镂玉钱。玩影冯妃堪比艳，炼形萧史好争妍。无由擿向牙箱里，飞上方诸赠列仙。
华亭鹤闻之旧矣及来吴中以钱半千得一只养之…请垂见和:池上低摧病不行，谁教仙魄反层城。阴苔尚有前朝迹，皎月新无昨夜声。菰米正残三日料，筠笼休碍九霄程。不知此恨何时尽，遇著云泉即怆情。
伤开元观顾道士:协晨宫上启金扉，诏使先生坐蜕归。鹤有一声应是哭，丹无余粒恐潜飞。烟凄玉笥封云篆，月惨琪花葬羽衣。肠断雷平旧游处，五芝无影草微微。
醉中即席赠润卿博士:适越游吴一散仙，银瓶玉柄两翛然。茅山顶上携书簏，笠泽心中漾酒船。桐木布温吟倦后，桃花饭熟醉醒前。谢安四十余方起，犹自高闲得数年。
偶留羊振文先辈及一二文友小饮日休以眼病…因成四韵:谢庄初起恰花晴，强侍红筵不避觥。久断杯盂华盖喜，忽闻歌吹谷神惊。褵褷正重新开柳，呫嗫难通乍啭莺。犹有僧虔多蜜炬，不辞相伴到天明。
奉送浙东德师侍御罢府西归:建安才子太微仙，暂上金台许二年。形影欲归温室树，梦魂犹傍越溪莲。空将海月为京信，尚使樵风送酒船。从此受恩知有处，免为伧鬼恨吴天。
送羊振文先辈往桂阳归觐:桂阳新命下彤墀，彩服行当欲雪时。登第已闻传祢赋，问安犹听讲韩诗。竹人临水迎符节，风母穿云避信旗。无限湘中悼骚恨，凭君此去谢江蓠。
褚家林亭:广亭遥对旧娃宫，竹岛萝溪委曲通。茂苑楼台低槛外，太湖鱼鸟彻池中。萧疏桂影移茶具，狼藉蘋花上钓筒。争得共君来此住，便披鹤氅对清风。
送圆载上人归日本国:讲殿谈余著赐衣，椰帆却返旧禅扉。贝多纸上经文动，如意瓶中佛爪飞。飓母影边持戒宿，波神宫里受斋归。家山到日将何入，白象新秋十二围。
重送:云涛万里最东头，射马台深玉署秋。无限属城为裸国，几多分界是亶州。取经海底开龙藏，诵咒空中散蜃楼。不奈此时贫且病，乘桴直欲伴师游。
春日陪崔谏议樱桃园宴:万树香飘水麝风，蜡熏花雪尽成红。夜深欢态状不得，醉客图开明月中。
松江早春:松陵清净雪消初，见底新安恐未如。稳凭船舷无一事，分明数得鲙残鱼。
女坟湖（即吴王葬女之所）:万贵千奢已寂寥，可怜幽愤为谁娇。须知韩重相思骨，直在芙蓉向下消。
宿木兰院:木兰院里双栖鹤，长被金钲聒不眠。今夜宿来还似尔，到明无计梦云泉。
重题蔷薇:浓似猩猩初染素，轻如燕燕欲凌空。可怜细丽难胜日，照得深红作浅红。
春夕酒醒:四弦才罢醉蛮奴，醽醁余香在翠炉。夜半醒来红蜡短，一枝寒泪作珊瑚。
青门闲泛:青翰虚徐夏思清，愁烟漠漠荇花平。醉来欲把田田叶，尽裹当时醒酒鲭。
木兰后池三咏。重台莲花:欹红婑媠力难任，每叶头边半米金。可得教他水妃见，两重元是一重心。
木兰后池三咏。浮萍:嫩似金脂飏似烟，多情浑欲拥红莲。明朝拟附南风信，寄与湘妃作翠钿。
木兰后池三咏。白莲:但恐醍醐难并洁，只应薝卜可齐香。半垂金粉知何似，静婉临溪照额黄。
重题后池:细雨阑珊眠鹭觉，钿波悠漾并鸳娇。适来会得荆王意，只为莲茎重细腰。
庭中初植松桂，鲁望偶题，奉和次韵:毵毵绿发垂轻露，猎猎丹华动细风。恰似青童君欲会，俨然相向立庭中。
鲁望戏题书印囊奉和次韵:金篆方圆一寸余，可怜银艾未思渠。不知夫子将心印，印破人间万卷书。
天竺寺八月十五日夜桂子:玉颗珊珊下月轮，殿前拾得露华新。至今不会天中事，应是嫦娥掷与人。
钓侣二章:趁眠无事避风涛，一斗霜鳞换浊醪。惊怪儿童呼不得，尽冲烟雨漉车螯。严陵滩势似云崩，钓具归来放石层。烟浪溅篷寒不睡，更将枯蚌点渔灯。
寄同年韦校书:二年疏放饱江潭，水物山容尽足耽。唯有故人怜未替，欲封干鲙寄终南。
初冬偶作:豹皮茵下百余钱，刘堕闲沽尽醉眠。酒病校来无一事，鹤亡松老似经年。
醉中寄鲁望一壶并一绝:门巷寥寥空紫苔，先生应渴解酲杯。醉中不得亲相倚，故遣青州从事来。
更次来韵寄鲁望:萧萧红叶掷苍苔，玄晏先生欠一杯。从此问君还酒债，颜延之送几钱来。
重玄寺双矮桧:扑地枝回是翠钿，碧丝笼细不成烟。应如天竺难陀寺，一对狻猊相枕眠。
奉酬鲁望醉中戏赠:秦吴风俗昔难同，唯有才情事事通。刚恋水云归不得，前身应是太湖公。
皋桥:皋桥依旧绿杨中，闾里犹生隐士风。唯我到来居上馆，不知何道胜梁鸿。
军事院霜菊盛开，因书一绝寄上谏议:金华千点晓霜凝，独对壶觞又不能。已过重阳三十日，至今犹自待王弘。
悼鹤:莫怪朝来泪满衣，坠毛犹傍水花飞。辽东旧事今千古，却向人间葬令威。
醉中先起李縠戏赠走笔奉酬:麝烟苒苒生银兔，蜡泪涟涟滴绣闺。舞袖莫欺先醉去，醒来还解验金泥。
奉和鲁望招润卿博士辞以道侣将至之作:瘿木樽前地胏图，为君偏辍俗功夫。灵真散尽光来此，莫恋安妃在后无。
奉和再招（一作文燕招润卿）:飙御已应归杳眇，博山犹自对氛氲。不知入夜能来否，红蜡先教刻五分。
酒病偶作:郁林步障昼遮明，一炷浓香养病酲。何事晚来还欲饮，隔墙闻卖蛤蜊声。
润卿鲁望寒夜见访，各惜其志，遂成一绝:世外为交不是亲，醉吟俱岸白纶巾。清风月白更三点，未放华阳鹤上人。
奉和鲁望玩金鸂鶒戏赠:镂羽雕毛迥出群，温黁飘出麝脐熏。夜来曾吐红茵畔，犹似溪边睡不闻。
友人许惠酒以诗征之:野客萧然访我家，霜威白菊两三花。子山病起无余事，只望蒲台酒一车。
寒夜文宴润卿有期不至:草堂虚洒待高真，不意清斋避世尘。料得焚香无别事，存心应降月夫人。
汴河怀古二首:万艘龙舸绿丝间，载到扬州尽不还。应是天教开汴水，一千余里地无山。尽道隋亡为此河，至今千里赖通波。若无水殿龙舟事，共禹论功不较多。
寄题天台国清寺齐梁体:十里松门国清路，饭猿台上菩提树。怪来烟雨落晴天，元是海风吹瀑布。
咏蟹:未游沧海早知名，有骨还从肉上生。莫道无心畏雷电，海龙王处也横行。
金钱花:阴阳为炭地为炉，铸出金钱不用模。莫向人间逞颜色，不知还解济贫无。
惠山听松庵:千叶莲花旧有香，半山金刹照方塘。殿前日暮高风起，松子声声打石床。
奉和鲁望齐梁怨别次韵:芙蓉泣恨红铅落，一朵别时烟似幕。鸳鸯刚解恼离心，夜夜飞来棹边泊。
奉和鲁望晓起回文:孤烟晓起初原曲，碎树微分半浪中。湖后钓筒移夜雨，竹傍眠几侧晨风。图梅带润轻沾墨，画藓经蒸半失红。无事有杯持永日，共君惟好隐墙东。
奉和鲁望闲居杂题五首。晚秋吟（以题十五字离合）:东皋烟雨归耕日，免去玄冠手刈禾。火满酒炉诗在口，今人无计奈侬何。
奉和鲁望闲居杂题五首。好诗景:青盘香露倾荷女，子墨风流更不言。寺寺云萝堪度日，京尘到死扑侯门。
奉和鲁望闲居杂题五首。醒闻桧:解洗余酲晨半酉，星星仙吹起云门。耳根无厌听佳木，会尽山中寂静源。
奉和鲁望闲居杂题五首。寺钟暝:百缘斗薮无尘土，寸地章煌欲布金。重击蒲牢唅山日，冥冥烟树睹栖禽。
奉和鲁望闲居杂题五首。砌思步:襹襹古薜绷危石，切切阴螀应晚田。心事万端何处止，少夷峰下旧云泉。
怀锡山药名离合二首:暗窦养泉容决决，明园护桂放亭亭。历山居处当天半，夏里松风尽足听。晓景半和山气白，薇香清净杂纤云。实头自是眠平石，脑侧空林看虎群。
怀鹿门县名离合二首:山瘦更培秋后桂，溪澄闲数晚来鱼。台前过雁盈千百，泉石无情不寄书。十里松萝阴乱石，门前幽事雨来新。野霜浓处怜残菊，潭上花开不见人。
奉和鲁望寒日古人名一绝:北顾欢游悲沈宋，南徐陵寝叹齐梁。水边韶景无穷柳，寒被江淹一半黄。
置酒行:落尘花片排香痕，阑珊醉露栖愁魂。洞庭波色惜不得，东风领入黄金尊。千筠掷毫春谱大，碧舞红啼相倡和。安知寂寞西海头，青蕧未垂孤凤饿。
五歌。放牛:江草秋穷似秋半，十角吴牛放江岸。邻肩抵尾乍依隈，横去斜奔忽分散。荒陂断堑无端入，背上时时孤鸟立。日暮相将带雨归，田家烟火微茫湿。
五歌。雨夜:屋小茅干雨声大，自疑身著蓑衣卧。兼似孤舟小泊时，风吹折苇来相佐。我有愁襟无可那，才成好梦刚惊破。背壁残灯不及萤，重挑却向灯前坐。
句曲山朝真词二首。迎真:九华磬答寒泉急，十绝幡摇翠微湿。司命旍旌未下来，焚香抱简凝神立。残星下照霓襟冷，缺月才分鹤轮影。空洞灵章发一声，春来万壑烟花醒。
二遗诗:谁从毫末见参天，又到苍苍化石年。万古清风吹作籁，一条寒溜滴成穿。闲追金带徒劳恨，静格朱丝更可怜。幸与野人俱散诞，不烦良匠更雕镌。
奉和袭美开元寺客省早景即事次韵:日上罘罳叠影红，一声清梵万缘空。褵褷满地贝多雪，料峭入楼于阗风。水榭初抽寥泬思，作窗犹挂梦魂中。灵香散尽禅家接，谁共殷源小品同。
独夜有怀因作吴体寄袭美:人吟侧景抱冻竹，鹤梦缺月沈枯梧。清涧无波鹿无魄，白云有根虬有须。云虬涧鹿真逸调，刀名锥利非良图。不然快作燕市饮，笑抚肉枅眠酒垆。
阖闾城北有卖花翁，讨春之士往往造焉，因招袭美:故城边有卖花翁，水曲舟轻去尽通。十亩芳菲为旧业，一家烟雨是元功。闲添药品年年别，笑指生涯树树红。若要见春归处所，不过携手问东风。
奉和袭美病中庭际海石榴花盛发见寄次韵:紫府真人饷露囊，猗兰灯烛未荧煌。丹华乞曙先侵日，金焰欺寒却照霜。谁与佳名从海曲，只应芳裔出河阳。那堪谢氏庭前见，一段清香染郄郎。
袭美以春橘见惠兼之雅篇，因次韵酬谢:到春犹作九秋鲜，应是亲封白帝烟。良玉有浆须让味，明珠无颣亦羞圆。堪居汉苑霜梨上，合在仙家火枣前。珍重更过三十子，不堪分付野人边。
奉和袭美病中书情寄上崔谏议次韵:或偃虚斋或在公，蔼然林下昔贤风。庭前有蝶争烟蕊，帘外无人报水筒。行药不离深幌底，寄书多向远山中。西园夜烛偏堪忆，曾为题诗刻半红。
奉酬袭美病中见寄:逢花逢月便相招，忽卧云航隔野桥。春恨与谁同酩酊，玄言何处问逍遥。题诗石上空回笔，拾蕙汀边独倚桡。早晚却还岩下电，共寻芳径结烟条。
奉和袭美病孔雀:懒移金翠傍檐楹，斜倚芳丛旧态生。唯奈瘴烟笼饮啄，可堪春雨滞飞鸣。鸳鸯水畔回头羡，豆蔻图前举眼惊。争得鹧鸪来伴著，不妨还校有心情。
上元日道室焚修寄袭美:三清今日聚灵官，玉刺齐抽谒广寒。执盖冒花香寂历，侍晨交佩响阑珊。将排凤节分阶易，欲校龙书下笔难。唯有世尘中小兆，夜来心拜七星坛。
正月十五惜春寄袭美:六分春色一分休，满眼东波尽是愁。花匠凝寒应束手，酒龙多病尚垂头。无穷懒惰齐中散，有底机谋敌右侯。见织短篷裁小楫，拏烟闲弄个渔舟。
袭美病中闻余游颜家园见寄，次韵酬之:日华风蕙正交光，羯末相携藉草塘。佳酒旋倾醽醁嫩，短船闲弄木兰香。烟丝鸟拂来萦带，蕊榼人收去约簧。今日好为联句会，不成刚为欠檀郎。
春雨即事寄袭美:小谢轻埃日日飞，城边江上阻春晖。虽愁野岸花房冻，还得山家药笋肥。双屐著频看齿折，败裘披苦见毛稀。比邻钓叟无尘事，洒笠鸣蓑夜半归。
奉和袭美抱疾杜门见寄次韵:虽失春城醉上期，下帷裁遍未裁诗。因吟郢岸百亩蕙，欲采商崖三秀枝。栖野鹤笼宽使织，施山僧饭别教炊。但医沈约重瞳健，不怕江花不满枝。
偶掇野蔬寄袭美有作:野园烟里自幽寻，嫩甲香蕤引渐深。行歇每依鸦舅影，挑频时见鼠姑心。凌风蔼彩初携笼，带露虚疏或贮襟。欲助春盘还爱否，不妨萧洒似家林。
奉和袭美卧疾感春见寄次韵:共寻花思极飞腾，疾带春寒去未能。烟径水涯多好鸟，竹床蒲椅但高僧。须知日富为神授，只有家贫免盗憎。除却数函图籍外，更将何事结良朋。
徐方平后闻赦因寄袭美:新春旒扆御翚轩，海内初传涣汗恩。秦狱已收为厉气，瘴江初返未招魂。英材尽作龙蛇蛰，战地多成虎豹村。除却数般伤痛外，不知何事及王孙。
袭美以鱼笺见寄，因谢成篇:捣成霜粒细鳞鳞，知作愁吟喜见分。向日乍惊新茧色，临风时辨白萍文。好将花下承金粉，堪送天边咏碧云。见倚小窗亲襞染，尽图春色寄夫君。
次和袭美病后春思:气和灵府渐氤氲，酒有贤人药有君。七字篇章看月得，百劳言语傍花闻。闲寻古寺消晴日，最忆深溪枕夜云。早晚共摇孤艇去，紫屏风外碧波文。
袭美以公斋小宴见招，因代书寄之:早云才破漏春阳，野客晨兴喜又忙。自与酌量煎药水，别教安置晒书床。依方酿酒愁迟去，借样裁巾怕索将。唯待数般幽事了，不妨还入少年场。
京口:江干古渡伤离情，断山零落春潮平。东风料峭客帆远，落叶夕阳天际明。战舸昔浮千骑去，钓舟今载一翁轻。可怜宋帝筹帷处，苍翠无烟草自生。
润州送人往长洲:秋来频上向吴亭，每上思归意剩生。废苑池台烟里色，夜村蓑笠雨中声。汀洲月下菱船疾，杨柳风高酒旆轻。君住松江多少日，为尝鲈鲙与莼羹。
润州江口送人谒池阳卫郎中:山翁曾约旧交欢，须拂侯门侧注冠。月在石头摇戍角，风生江口亚帆竿。闲随野醉溪声闹，独伴清谭晓色残。待取新秋归更好，九华苍翠入楼寒。
袭美以纱巾见惠继以雅音，因次韵酬谢:薄如蝉翅背斜阳，不称春前赠罱郎。初觉顶寒生远吹，预忧头白透新霜。堪窥水槛澄波影，好拂花墙亚蕊香。知有芙蓉留自戴，欲峨烟雾访黄房。
闻袭美有亲迎之期因以寄贺:梁鸿夫妇欲双飞，细雨轻寒拂雉衣。初下雪窗因眷恋，次乘烟幰奈光辉。参差扇影分华月，断续箫声落翠微。见说春风偏有贺，露花千朵照庭闱。
袭美以巨鱼之半见分因以酬谢:谁与春江上信鱼，可怜霜刃截来初。鳞隳似撤骚人屋，腹断疑伤远客书。避网几跳山影破，逆风曾蹙浪花虚。今朝最是家童喜，免泥荒畦掇野蔬。
奉和袭美馆娃宫怀古次韵:镂楣消落濯春雨，苍翠无言空断崖。草碧未能忘帝女，燕轻犹自识宫钗。江山只有愁容在，剑珮应和愧色埋。赖在伍员骚思少，吴王才免似荆怀。
同袭美游北禅院（院即故司勋陆郎中旧宅）:连延花蔓映风廊，岸帻披襟到竹房。居士只今开梵处，先生曾是草玄堂。清尊林下看香印，远岫窗中挂钵囊。今日有情消未得，欲将名理问思光。
袭美以紫石砚见赠以诗迎之:霞骨坚来玉自愁，琢成飞燕古钗头。澄沙脆弱闻应伏，青铁沈埋见亦羞。最称风亭批碧简，好将云窦渍寒流。君能把赠闲吟客，遍写江南物象酬。
和袭美送孙发百篇游天台:直应天授与诗情，百咏唯消一日成。去把彩毫挥下国，归参黄绶别春卿。闲窥碧落怀烟雾，暂向金庭隐姓名。珍重兴公徒有赋，石梁深处是君行。
蔷薇:倚墙当户自横陈，致得贫家似不贫。外布芳菲虽笑日，中含芒刺欲伤人。清香往往生遥吹，狂蔓看看及四邻。遇有客来堪玩处，一端晴绮照烟新。
奉和袭美开元寺佛钵诗:空王初受逞神功，四钵须臾现一重。持次想添香积饭，覆时应带步罗钟。光寒好照金毛鹿，响静堪降白耳龙。从此宝函香里见，不须西去诣灵峰。
酬袭美夏首病愈见招次韵:雨多青合是垣衣，一幅蛮笺夜款扉。蕙带又闻宽沈约，茅斋犹自忆王微。方灵只在君臣正，篆古须抛点画肥。除却伴谈秋水外，野鸥何处更忘机。
新夏东郊闲泛有怀袭美:迟于春日好于秋，野客相携上钓舟。经略彴时冠暂亚，佩笭箵后带频搊。蒹葭鹭起波摇笠，村落蚕眠树挂钩。料得祇君能爱此，不争烟水似封侯。
四月十五日道室书事寄袭美:乌饭新炊芼臛香，道家斋日以为常。月苗杯举存三洞，云蕊函开叩九章。一掬阳泉堪作雨，数铢秋石欲成霜。可中值著雷平信，为觅闲眠苦竹床。
看压新醅寄怀袭美:晓压糟床渐有声，旋如荒涧野泉清。身前古态熏应出，世上愁痕滴合平。饮啄断年同鹤俭，风波终日看人争。尊中若使常能渌，两绶通侯总强名。
奉和袭美登初阳楼寄怀北平郎中:远窗浮槛亦成年，几伴杨公白昼筵。日暖烟花曾扑地，气浮星象却归天。闲将水石侵军垒，醉引笙歌上钓船。无限恩波犹在目，东风吹起细漪涟。
奉和夏初袭美见访题小斋次韵:四邻多是老农家，百树鸡桑半顷麻。尽趁晴明修网架，每和烟雨掉缲车。啼鸾偶坐身藏叶，饷妇归来鬓有花。不是对君吟复醉，更将何事送年华。
奉和袭美所居首夏水木尤清，适然有作次韵:柿阴成列药花空，却忆桐江下钓筒。亦以鱼虾供熟鹭，近缘樱笋识邻翁。闲分酒剂多还少，自记书签白间红。更爱夜来风月好，转思玄度对支公。
以竹夹膝寄赠袭美:截得筼筜冷似龙，翠光横在暑天中。堪临薤簟闲凭月，好向松窗卧跂风。持赠敢齐青玉案，醉吟偏称碧荷筒。添君雅具教多著，为著西斋谱一通。
奉和袭美吴中书事寄汉南裴尚书:风清地古带前朝，遗事纷纷未寂寥。三泖凉波鱼蕝动，五茸春草雉媒娇。云藏野寺分金刹，月在江楼倚玉箫。不用怀归忘此景，吴王看即奉弓招。
奉和袭美送李明府之任南海:春尽之官直到秋，岭云深处凭泷楼。居人爱近沈珠浦，候吏多来拾翠洲。賨税尽应输紫贝，蛮童多学佩金钩。之君不恋南枝久，抛却经冬白罽裘。
奉和袭美寄题罗浮轩辕先生所居:鼎成仙驭入崆峒，百世犹传至道风。暂应青词为穴凤，却思丹徼伴冥鸿。金公的的生炉际，琼刃时时到梦中。预恐浮山归有日，载将云室十洲东。
奉和袭美寄琼州杨舍人:明时非罪谪何偏，鵩鸟巢南更数千。酒满椰杯消毒雾，风随蕉叶下泷船。人多药户生狂蛊，吏有珠官出俸钱。只以直诚天自信，不劳诗句咏贪泉。
奉和袭美宿报恩寺水阁:峰抱池光曲岸平，月临虚槛夜何清。僧穿小桧才分影，鱼掷高荷渐有声。因忆故山吟易苦，各横秋簟梦难成。周颙不用裁书劝，自得凉天证道情。
奉和袭美醉中偶作见寄次韵:海鹤飘飘韵莫侪，在公犹与俗情乖。初呈酒务求专判，合祷山祠请自差。永夜谭玄侵罔象，一生交态忘形骸。怜君醉墨风流甚，几度题诗小谢斋。
奉和袭美寄滑州李副使员外:洛生闲咏正抽毫，忽傍旌旗著战袍。檄下连营皆破胆，剑离孤匣欲吹毛。清秋月色临军垒，半夜淮声入贼壕。除却征南为上将，平徐功业更谁高。
奉和袭美吴中言怀寄南海二同年:曾见凌风上赤霄，尽将华藻赴嘉招。城连虎踞山图丽，路入龙编海舶遥。江客渔歌冲白荇，野禽人语映红蕉。庭中必有君迁树，莫向空台望汉朝。
奉和袭美伤史拱山人:曾说山栖欲去寻，岂知霜骨葬寒林。常依净住师冥目，兼事容成学算心。逋客预斋还梵唱，老猿窥祭亦悲吟。唯君独在江云外，谁诔孤贞置岘岑。
白鸥诗:惯向溪头漾浅沙，薄烟微雨是生涯。时时失伴沈山影，往往争飞杂浪花。晚树清凉还鸀鳿，旧巢零落寄蒹葭。池塘信美应难恋，针在鱼唇剑在虾。
怀杨台文杨鼎文二秀才:秋早相逢待得春，崇兰清露小山云。寒花独自愁中见，曙角多同醒后闻。钓具每随轻舸去，诗题闲上小楼分。重思醉墨纵横甚，书破羊欣白练裙。
奉和袭美谢友人惠人参:五叶初成椵树阴，紫团峰外即鸡林。名参鬼盖须难见，材似人形不可寻。品第已闻升碧简，携持应合重黄金。殷勤润取相如肺，封禅书成动帝心。
严子重以诗游于名胜间旧矣余晚于江南相遇甚乐…之和:每值江南日落春，十年诗酒爱逢君。芙蓉湖上吟船倚，翡翠岩前醉马分。只有汀洲连旧业，岂无章疏动遗文。犹怜未卜佳城处，更劚要离冢畔云。
算山:水绕苍山固护来，当时盘踞实雄才。周郎计策清宵定，曹氏楼船白昼灰。五十八年争虎视，三千余骑骋龙媒。何如今日家天下，阊阖门临万国开。
早秋吴体寄袭美:荒庭古村只独倚，败蝉残蛩苦相仍。虽然诗胆大如斗，争奈愁肠牵似绳。短烛初添蕙幌影，微风渐折蕉衣棱。安得弯弓似明月，快箭拂下西飞鹏。
秋赋有期因寄袭美（时将主试贡士）:云似无心水似闲，忽思名在贡书间。烟霞鹿弁聊悬著，邻里渔舠暂解还。文草病来犹满箧，药苗衰后即离山。广寒宫树枝多少，风送高低便可攀。
和袭美赠南阳润卿将归雷平:朝市山林隐一般，却归那减卧云欢。堕阶红叶谁收得，半盎清醪客酹干。玉笈诗成吟处晓，金沙泉落梦中寒。真仙若降如相问，曾步星罡绕醮坛。
顾道士亡，弟子奉束帛乞铭于袭美，因赋戏赠:童初真府召为郎，君与抽毫刻便房。亦谓神仙同许郭，不妨才力似班扬。比于黄绢词尤妙，酬以霜缣价未当。唯我有文无卖处，笔锋销尽墨池荒。
和访寂上人不遇:芭蕉霜后石栏荒，林下无人闭竹房。经抄未成抛素几，锡环应撼过寒塘。蒲团为拂浮埃散，茶器空怀碧饽香。早晚却还宗炳社，夜深风雪对禅床。
秋夕文宴（得成字）:笔阵初临夜正清，击铜遥认小金钲。飞觥壮若游燕市，觅句难于下赵城。隔岭故人因会忆，傍檐栖鸟带吟惊。梁王座上多词客，五韵甘心第七成。
南阳广文欲于荆襄卜居，袭美有赠，代酬次韵:不知天隐在何乡，且欲烟霞迹暂双。鹤庙未能齐月驭，鹿门聊拟并云窗。藓衔荒磴移桑屐，花浸春醪挹石缸。莫惜查头容钓伴，也应东印有余江。
和袭美寄毗陵魏处士朴:经苑初成墨沼开，何人林下肯寻来。若非宗测图山后，即是韩康卖药回。溪籁自吟朱鹭曲，沙云还作白鸥媒。唯应地主公田熟，时送君家麹糵材。
和袭美初冬偶作寄南阳润卿次韵:逐日生涯敢计冬，可嗟寒事落然空。窗怜返照缘书小，庭喜新霜为橘红。衰柳尚能和月动，败兰犹拟倩烟笼。不知海上今清浅，试与飞书问洛公。
和袭美冬晓章上人院:山寒偏是晓来多，况值禅窗雪气和。病客功夫经未演，故人书信纳新磨。闲临静案修茶品，独旁深溪记药科。从此逍遥知有地，更乘清月伴君过。
和袭美寄题镜岩周尊师所居:见说身轻鹤不如，石房无侣共云居。清晨自削灵香柹，独夜空吟碧落书。十洞飞精应遍吸，一簪秋发未曾梳。知君便入悬珠会，早晚东骑白鲤鱼。
送润卿还华阳:何事轻舟近腊回，茅家兄弟欲归来。封题玉洞虚无奏，点检霜坛沆瀣杯。云肆先生分气调，山图公子爱词才。殷勤为向东乡荐，洒扫含真雪后台。
和袭美为新罗弘惠上人撰灵鹫山周禅师碑送归诗:一函迢递过东瀛，只为先生处乞铭。已得雄词封静检，却怀孤影在禅庭。春过异国人应写，夜读沧洲怪亦听。遥想勒成新塔下，尽望空碧礼文星。
和袭美腊后送内大德从勖游天台:应缘南国尽南宗，欲访灵溪路暗通。归思不离双阙下，去程犹在四明东。铜瓶净贮桃花雨，金策闲摇麦穗风。若恋吾君先拜疏，为论台岳未封公。
和袭美寄题玉霄峰叶涵象尊师所居:天台一万八千丈，师在浮云端掩扉。永夜只知星斗大，深秋犹见海山微。风前几降青毛节，雪后应披白羽衣。南望烟霞空再拜，欲将飞魄问灵威。
南阳广文博士还雷平后寄:微微春色染林塘，亲拨烟霞坐涧房。阴洞雪胶知未入，浊醪风破的偷尝。芝台晓用金铛煮，星度闲将玉铪量。几遍侍晨官欲降，曙坛先起独焚香。
和袭美题支山南峰僧次韵:眉毫霜细欲垂肩，自说初栖海岳年。万壑烟霞秋后到，一林风雨夜深禅。时翻贝叶添新藏，闲插松枝护小泉。好是清冬无外事，匡林斋罢向阳眠。
送董少卿游茅山:威辇高悬度世名，至今仙裔作公卿。将随羽节朝珠阙，曾佩鱼符管赤城。云冻尚含孤石色，雪干犹堕古松声。应知四扇灵方在，待取归时绿发生。
和袭美寄怀南阳润卿:高抱相逢各绝尘，水经山疏不离身。才情未拟汤从事，玄解犹嫌竺道人。霞染洞泉浑变紫，雪披江树半和春。谁怜故国无生计，唯种南塘二亩芹。
袭美将以绿罽为赠因成四韵:三径风霜利若刀，襜褕吹断罥蓬蒿。病中只自悲龙具，世上何人识羽袍。狐貉近怀珠履贵，薜萝遥羡白巾高。陈王轻暖如相遗，免致衰荷效广骚。
和过张祜处士丹阳故居:胜华通子共悲辛，荒径今为旧宅邻。一代交游非不贵，五湖风月合教贫。魂应绝地为才鬼，名与遗编在史臣。闻道平生多爱石，至今犹泣洞庭人。
和袭美寄广文先生:忽辞明主事真君，直取姜巴路入云。龙篆拜时轻诰命，霓襟披后小玄纁。峰前北帝三元会，石上东卿九锡文。应笑世间名利火，等闲灵府剩先焚。
和袭美先辈悼鹤:一夜圆吭绝不鸣，八公虚道得千龄。方添上客云眠思，忽伴中仙剑解形。但掩丛毛穿古堞，永留寒影在空屏。君才幸自清如水，更向芝田为刻铭。
和袭美伤开元观顾道士:何事神超入杳冥，不骑孤鹤上三清。多应白简迎将去，即是朱陵炼更生。药奠肯同椒醑味，云谣空替薤歌声。武皇徒有飘飘思，谁问山中宰相名。
和袭美醉中即席赠润卿博士次韵:共是虚皇简上仙，清词如羽欲飘然。登山凡著几緉屐，破浪欲乘千里船。远梦只留丹井畔，闲吟多在酒旗前。谁知海上无名者，只记渔歌不记年。
送浙东德师侍御罢府西归:王谢遗踪玉籍仙，三年闲上鄂君船。诗怀白阁僧吟苦，俸买青田鹤价偏。行次野枫临远水，醉中衰菊卧凉烟。芙蓉散尽西归去，唯有山阴九万笺。
送羊振文先辈往桂阳归觐:风雅先生去一麾，过庭才子趣归期。让王门外开帆叶，义帝城中望戟支。郢路渐寒飘雪远，湘波初暖涨云迟。灵均精魄如能问，又得千年贾傅词。
和袭美重送圆载上人归日本国:老思东极旧岩扉，却待秋风泛舶归。晓梵阳乌当石磬，夜禅阴火照田衣。见翻经论多盈箧，亲植杉松大几围。遥想到时思魏阙，只应遥拜望斜晖。
和袭美褚家林亭:一阵西风起浪花，绕栏杆下散瑶华。高窗曲槛仙侯府，卧苇荒芹白鸟家。孤岛待寒凝片月，远山终日送余霞。若知方外还如此，不要秋乘上海槎。
归雁:北走南征象我曹，天涯迢递翼应劳。似悲边雪音犹苦，初背岳云行未高。月岛聚栖防暗缴，风滩斜起避惊涛。时人不问随阳意，空拾栏边翡翠毛。
王先辈草堂:松径隈云到静堂，杏花临涧水流香。身从乱后全家隐，日校人间一倍长。金箓渐加新品秩，玉皇偏赐羽衣裳。何如圣代弹冠出，方朔曾为汉侍郎。
伤越:越溪自古好风烟，盗束兵缠已半年。访戴客愁随水远，浣纱人泣共埃捐。临焦赖洒王师雨，欲堕重登刺史天。早晚山川尽如故，清吟闲上鄂君船。
新定陪太守一百五夜南馆玩月:风雨教春处处伤，一宵云尽见沧浪。全无片烛侵光彩，只有清滩助雪霜。烟蔽棹歌归浦溆，露将花影到衣裳。却嫌殷浩南楼夕，一带秋声入恨长。
陌上桑:皓齿还如贝色含，长眉亦似烟华贴。邻娃尽著绣裆襦，独自提筐采蚕叶。
别墅怀归:东去沧溟百里余，沿江潮信到吾庐。就中家在蓬山下，一日堪凭两寄书。
野井:朱阁前头露井多，碧梧桐下美人过。寒泉未必能如此，奈有银瓶素绠何。
南征:丞相南征定有无，幕中谁是骋良图。遥知贼胆纵横破，绕帐生犀一万株。
北渡:江客柴门枕浪花，鸣机寒橹任呕哑。轻舟过去真堪画，惊起鸬鹚一阵斜。
夜泊咏栖鸿:可怜霜月暂相依，莫向衡阳趁逐飞。同是江南寒夜客，羽毛单薄稻粱微。
早行:水寒孤棹触天文，直似乘槎去问津。纵使碧虚无限好，客星名字也愁人。
木兰堂（一作李商隐诗）:洞庭波浪渺无津，日日征帆送远人。几度木兰舟上望，不知元是此花身。
和袭美春夕陪崔谏议樱桃园宴:佳人芳树杂春蹊，花外烟濛月渐低。几度艳歌清欲转，流莺惊起不成栖。
和袭美松江早春:柳下江餐待好风，暂时还得狎渔翁。一生无事烟波足，唯有沙边水勃公。
和袭美女坟湖（即吴王葬女之所）:水平波淡绕回塘，鹤殉人沉万古伤。应是离魂双不得，至今沙上少鸳鸯。
和袭美泰伯庙:故国城荒德未荒，年年椒奠湿中堂。迩来父子争天下，不信人间有让王。
和袭美木兰院次韵:苦吟清漏迢迢极，月过花西尚未眠。犹忆故山欹警枕，夜来呜咽似流泉。
和袭美重题蔷薇:秾华自古不得久，况是倚春春已空。更被夜来风雨恶，满阶狼藉没多红。
和袭美春夕酒醒:几年无事傍江湖，醉倒黄公旧酒垆。觉后不知明月上，满身花影倩人扶。
和袭美木兰后池三咏。重台莲花:水国烟乡足芰荷，就中芳瑞此难过。风情为与吴王近，红萼常教一倍多。
和袭美木兰后池三咏。浮萍:晚来风约半池明，重叠侵沙绿罽成。不用临池更相笑，最无根蒂是浮名。
和袭美木兰后池三咏。白莲:素花多蒙别艳欺，此花真合在瑶池。还应有恨无人觉，月晓风清欲堕时。
和袭美重题后池:晓烟清露暗相和，浴雁浮鸥意绪多。却是陈王词赋错，枉将心事托微波。
袭美初植松桂偶题:轩阴冉冉移斜日，寒韵泠泠入晚风。烟格月姿曾不改，至今犹似在山中。
和袭美天竺寺八月十五夜桂子:霜实常闻秋半夜，天台天竺堕云岑。如何两地无人种，却是湘漓是桂林。
戏题袭美书印囊:鹊衔龟顾妙无余，不爱封侯爱石渠。应笑休文过万卷，至今谁道沈家书。
和袭美寄同年韦校书:万古风烟满故都，清才搜括妙无余。可中寄与芸香客，便是江南地里书。
和袭美初冬偶作:桐下空阶叠绿钱，貂裘初绽拥高眠。小炉低幌还遮掩，酒滴灰香似去年。
袭美醉中寄一壶并一绝，走笔次韵奉酬:酒痕衣上杂莓苔，犹忆红螺一两杯。正被绕篱荒菊笑，日斜还有白衣来。
再和次韵:阶下饥禽啄嫩苔，野人方倒病中杯。寒蔬卖却还沽吃，可有金貂换得来。
和袭美重玄寺双矮桧:可怜烟刺是青螺，如到双林误礼多。更忆早秋登北固，海门苍翠出晴波。
醉中戏赠袭美:南北风流旧不同，伧吴今日若相通。病来犹伴金杯满，欲得人呼小褚公。
润卿遗青z3饭兼之一绝，聊用答谢:旧闻香积金仙食，今见青精玉斧餐。自笑镜中无骨录，可能飞上紫雪端。
文宴招润卿博士辞以道侣将至一绝寄之:仙客何时下鹤翎，方瞳如水脑华清。不过传达杨君梦，从许人间小兆听。
再招:遥知道侣谈玄次，又是文交丽事时。虽是寒轻云重日，也留花簟待徐摛。
玩金鸂鶒戏赠袭美:曾向溪边泊暮云，至今犹忆浪花群。不知镂羽凝香雾，堪与鸳鸯觉后闻。
寄题天台国清寺齐梁体:峰带楼台天外立，明河色近罘罳湿。松间石上定僧寒，半夜楢溪水声急。
奉和谏议酬先辈霜菊:紫茎芳艳照西风，只怕霜华掠断丛。争奈病夫难强饮，应须速自召车公。
和袭美咏皋桥:横截春流架断虹，凭栏犹思五噫风。今来未必非梁孟，却是无人断伯通。
和袭美悼鹤:酆都香稻字重思，遥想飞魂去未饥。争奈野鸦无数健，黄昏来占旧栖枝。
和醉中袭美先起次韵:莫唱艳歌凝翠黛，已通仙籍在金闺。他时若寄相思泪，红粉痕应伴紫泥。
和袭美酒病偶作次韵:柳疏桐下晚窗明，只有微风为折酲。唯欠白绡笼解散，洛生闲咏两三声。
忆白菊:稚子书传白菊开，西成相滞未容回。月明阶下窗纱薄，多少清香透入来。
和同润卿寒夜访袭美各惜其志次韵:醉韵飘飘不可亲，掉头吟侧华阳巾。如能跂脚南窗下，便是羲皇世上人。
和袭美寒夜文宴润卿有期不至:细雨轻觞玉漏终，上清词句落吟中。松斋一夜怀贞白，霜外空闻五粒风。
移石盆:移得龙泓潋滟寒，月轮初下白云端。无人尽日澄心坐，倒影新篁一两竿。
石竹花咏:曾看南朝画国娃，古萝衣上碎明霞。而今莫共金钱斗，买却春风是此花。
和袭美友人许惠酒以诗征之:冻醪初漉嫩如春，轻蚁漂漂杂蕊尘。得伴方平同一醉，明朝应作蔡经身。
闻圆载上人挟儒书洎释典归日本国，更作一绝以送:九流三藏一时倾，万轴光凌渤澥声。从此遗编东去后，却应荒外有诸生。
闲吟:闲吟料得三更尽，始把孤灯背竹窗。一夜西风高浪起，不教归梦过寒江。
秘色越器:九秋风露越窑开，夺得千峰翠色来。好向中宵盛沆瀣，共嵇中散斗遗杯。
景阳宫井:古堞烟埋宫井树，陈主吴姬堕泉处。舜没苍梧万里云，却不闻将二妃去。
江南二首:便风船尾香粳熟，细雨层头赤鲤跳。待得江餐闲望足，日斜方动木兰桡。村边紫豆花垂次，岸上红梨叶战初。莫怪烟中重回首，酒家青纻一行书。
溪思雨中:雨映前山万絇丝，橹声冲破似鸣机。无端织得愁成段，堪作骚人酒病衣。
江城夜泊:漏移寒箭丁丁急，月挂虚弓霭霭明。此夜离魂堪射断，更须江笛两三声。
宫人斜:草著愁烟似不春，晚莺哀怨问行人。须知一种埋香骨，犹胜昭君作虏尘。
送棋客:满目山川似势棋，况当秋雁正斜飞。金门若召羊玄保，赌取江东太守归。
汉宫词:招灵阁上霓旌绝，柏梁台中珠翠稠。一身三十六宫夜，露滴玉盘青桂秋。
上清:玉林风露寂寥清，仙妃对月闲吹笙。新篁冷涩曲未尽，细拂云枝栖凤惊。
秋荷:蒲茸承露有佳色，茭叶束烟如效颦。盈盈一水不得渡，冷翠遗香愁向人。
病中晓思:月堕霜西竹井寒，辘轳丝冻下瓶难。幽人病久浑成渴，愁见龙书一鼎干。
送友人之湖上:故人溪上有渔舟，竿倚风蘋夜不收。欲寄一函聊问讯，洪乔宁作置书邮。
寒日逢僧:瘦胫高褰梵屟轻，野塘风劲锡环鸣。如何不向深山里，坐拥闲云过一生。
冬柳:柳汀斜对野人窗，零落衰条傍晓江。正是霜风飘断处，寒鸥惊起一双双。
寄友人:敬亭寒夜溪声里，同听先生讲太玄。上得云梯不回首，钓竿犹在五湖边。
岛树:波涛漱苦盘根浅，风雨飘多著叶迟。迥出孤烟残照里，鹭鹚相对立高枝。
头陀僧:万峰围绕一峰深，向此长修苦行心。自扫雪中归鹿迹，天明恐被猎人寻。
晚渡:半波风雨半波晴，渔曲飘秋野调清。各样莲船逗村去，笠檐蓑袂有残声。
赠老僧二首:枯貌自同霜里木，余生唯指佛前灯。少时写得坐禅影，今见问人何处僧。自有家山供衲线，不离溪曲取庵茅。旧曾闻说林中鸟，定后长来顶上巢。
忆山泉:一夜寒声来梦里，平明著屐到声边。心期盛夏同过此，脱却荷衣石上眠。
白芙蓉:澹然相对却成劳，月染风裁个个高。似说玉皇亲谪堕，至今犹著水霜袍。
严光钓台:片帆竿外揖清风，石立云孤万古中。不是狂奴为故态，仲华争得黑头公。
读陈拾遗集:蓬颗何时与恨平，蜀江衣带蜀山轻。寻闻骑士枭黄祖，自是无人祭祢衡。
吴宫怀古:香径长洲尽棘丛，奢云艳雨只悲风。吴王事事须亡国，未必西施胜六宫。
送琴客之建康:蕙风杉露共泠泠，三峡寒泉漱玉清。君到南朝访遗事，柳家双锁旧知名。
闺怨:白袷行人又远游，日斜空上映花楼。愁丝堕絮相逢著，绊惹春风卒未休。
丁香:江上悠悠人不问，十年云外醉中身。殷勤解却丁香结，纵放繁枝散诞春。
种蒲:杜若溪边手自移，旋抽烟剑碧参差。何时织得孤帆去，悬向秋风访所思。
范蠡:平吴专越祸胎深，岂是功成有去心。勾践不知嫌鸟喙，归来犹自铸良金。
山僧二首:山藓几重生草履，涧泉长自满铜瓶。时将如意敲眠虎，遣向林间坐听经。一夏不离苍岛上，秋来频话石城南。思归瀑布声前坐，却把松枝拂旧庵。
上云乐:青丝作筰桂为船，白兔捣药虾蟆丸。便浮天汉泊星渚，回首笑君承露盘。
新秋杂题六首。眠:一簟临窗薤叶秋，小帘风荡半离钩。魂清雨急梦难到，身在五湖波上头。
新秋杂题六首。行:寻人直到月坞北，觅鹤便过云峰西。只今犹有疏野调，但绕莓苔风雨畦。
新秋杂题六首。倚:橘下凝情香染巾，竹边留思露摇身。背烟垂首尽日立，忆得山中无事人。
新秋杂题六首。吟:忆山摇膝石上晚，怀古掉头溪畔凉。有时得句一声发，惊起鹭鹚和夕阳。
新秋杂题六首。食:日午空斋带睡痕，水蔬山药荐盘飧。林乌信我无机事，长到而今下石盆。
新秋杂题六首。坐:偶避蝉声来隙地，忽随鸿影入辽天。闲僧不会寂寥意，道学西方人坐禅。
新沙:渤澥声中涨小堤，官家知后海鸥知。蓬莱有路教人到，应亦年年税紫芝。
邺宫词二首:魏武平生不好香，枫胶蕙炷洁宫房。可知遗令非前事，却有余薰在绣囊。花飞蝶骇不愁人，水殿云廊别置春。晓日靓妆千骑女，白樱桃下紫纶巾。
古别离:仙人左手把长箭，欲射日乌乌不栖。何事离情畏明发，一心唯恨汝南鸡。
高道士:峨眉道士风骨峻，手把玉皇书一通。东游借得琴高鲤，骑入蓬莱清浅中。
蔬食:孔融不要留残脍，庾悦无端吝子鹅。香稻熟来秋菜嫩，伴僧餐了听云和。
寄远:缥梨花谢莺口吃，黄犊少年人未归。画扇红弦相掩映，独看斜月下帘衣。
山中僧:手关一室翠微里，日暮白云栖半间。白云朝出天际去，若比老僧犹未闲。
洞宫秋夕:浓霜打叶落地声，南溪石泉细泠泠。洞宫寂寞人不去，坐见月生云母屏。
连昌宫词二首。门:金铺零落兽镮空，斜掩双扉细草中。日暮鸟归宫树绿，不闻鸦轧闭春风。
连昌宫词二首。阶:草没苔封叠翠斜，坠红千叶拥残霞。年年直为秋霖苦，滴陷青珉隐起花。
怀宛陵旧游:陵阳佳地昔年游，谢脁青山李白楼。唯有日斜溪上思，酒旗风影落春流。
松石晓景图:霜骨云根惨淡愁，宿烟封著未全收。将归与说文通后，写得松江岸上秋。
钓车:小轮轻线妙无双，曾伴幽人酒一缸。洛客见诗如有问，辗烟冲雨过桐江。
漉酒巾:靖节高风不可攀，此巾犹坠冻醪间。偏宜雪夜山中戴，认取时情与醉颜。
华阳巾:莲花峰下得佳名，云褐相兼上鹤翎。须是古坛秋霁后，静焚香炷礼寒星。
方响:击霜寒玉乱丁丁，花底秋风拂坐生。王母闲看汉天子，满猗兰殿佩环声。
白鹭:雪然飞下立苍苔，应伴江鸥拒我来。见欲扁舟摇荡去，倩君先作水云媒。
溪行:晚天寒雨上滩时，他已扬舲我尚迟。自是樯低帆幅少，溪风终不两般吹。
太湖叟:细桨轻船卖石归，酒痕狼藉遍苔衣。攻车战舰繁如织，不肯回头问是非。
答友人:荆卿雄骨化为尘，燕市应无共饮人。能脱鹔鹴来换酒，五湖赊与一年春。
偶作:酒信巧为缲病绪，花音长作嫁愁媒。也知愁病堪回避，争奈流莺唤起来。
春思二首:竹外麦烟愁漠漠，短翅啼禽飞魄魄。此时忆著千里人，独坐支颐看花落。江南酒熟清明天，高高绿旆当风悬。谁家无事少年子，满面落花犹醉眠。
谢山泉:决决春泉出洞霞，石坛封寄野人家。草堂尽日留僧坐，自向前溪摘茗芽。
洞宫夕（一作华阳观）:月午山空桂花落，华阳道士云衣薄。石坛香散步虚声，杉云清泠滴栖鹤。
峡客行:万仞峰排千剑束，孤舟夜系峰头宿。蛮溪雪坏蜀江倾，滟滪朝来大如屋。
江边:江边日晚潮烟上，树里鸦鸦桔槔响。无因得似灌园翁，十亩春蔬一藜杖。
帘:枕映疏容晚向欹，秋烟脉脉雨微微。逆风障燕寻常事，不学人前当妓衣。
开元杂题七首。玉龙子:何代奇工碾玉英，细髯纤角尽雕成。烟乾雾悄君心苦，风雨长随一掷声。
开元杂题七首。照夜白:雪虬轻骏步如飞，一练腾光透月旗。应笑穆王抛万乘，踏风鞭露向瑶池。
开元杂题七首。舞马:月窟龙孙四百蹄，骄骧轻步应金鞞。曲终似要君王宠，回望红楼不敢嘶。
开元杂题七首。杂伎:拜象驯犀角抵豪，星丸霜剑出花高。六宫争近乘舆望，珠翠三千拥赭袍。
开元杂题七首。雪衣女:嫩红钩曲雪花攒，月殿栖时片影残。自说夜来春梦恶，学持金偈玉栏干。
开元杂题七首。绣岭宫:绣岭花残翠倚空，碧窗瑶砌旧行宫。闲乘小驷浓阴下，时举金鞭半袖风。
开元杂题七首。汤泉:暖殿流汤数十间，玉渠香细浪回环。上皇初解云衣浴，珠棹时敲瑟瑟山。
题杜秀才水亭:晓和风露立晴烟，只恐腥魂涴洞天。云肆有龙君若买，便敲初日铸金钱。
翠碧:红襟翠翰两参差，径拂烟华上细枝。春水渐生鱼易得，莫辞风雨坐多时。
晓起即事因成回文寄袭美:平波落月吟闲景，暗幌浮烟思起人。清露晓垂花谢半，远风微动蕙抽新。城荒上处樵童小，石藓分来宿鹭驯。晴寺野寻同去好，古碑苔字细书匀。
齐梁怨别:寥寥缺月看将落，檐外霜华染罗幕。不知兰棹到何山，应倚相思树边泊。
闲居杂题五首（以题十五字离合）。鸣蜩早:闲来倚杖柴门口，鸟下深枝啄晚虫。周步一池销半日，十年听此鬓如蓬。
闲居杂题五首。野态真:君如有意耽田里，予亦无机向艺能。心迹所便唯是直，人间闻道最先憎。
闲居杂题五首。松间斟:子山园静怜幽木，公干词清咏荜门。月上风微萧洒甚，斗醪何惜置盈尊。
闲居杂题五首。饮岩泉:已甘茅洞三君食，欠买桐江一朵山。严子濑高秋浪白，水禽飞尽钓舟还。
闲居杂题五首。当轩鹤:自笑与人乖好尚，田家山客共柴车。干时未似栖庐雀，鸟道闲携相尔书。
和袭美怀锡山药名离合二首:鹤伴前溪栽白杏，人来阴洞写枯松。萝深境静日欲落，石上未眠闻远钟。佳句成来谁不伏，神丹偷去亦须防。风前莫怪携诗藁，本是吴吟荡桨郎。
和袭美怀鹿门县名离合二首:云容覆枕无非白，水色侵矶直是蓝。田种紫芝餐可寿，春来何事恋江南。竹溪深处猿同宿，松阁秋来客共登。封径古苔侵石鹿，城中谁解访山僧。
寒日古人名:初寒朗咏裴回立，欲谢玄关早晚开。昨日登楼望江色，鱼梁鸿雁几多来。
酬袭美先见寄倒来韵:寻疑天意丧斯文，故选茅峰寄白云。酒后只留沧海客，香前唯见紫阳君。近年已绝诗书癖，今日兼将笔砚焚。为有此身犹苦患，不知何者是玄纁。
奉和袭美醉中即席见赠次韵:桂枝新下月中仙，学海词锋誉蔼然。文阵已推忠信甲，穷波犹认孝廉船。清标称住羊车上，俗韵惭居鹤氅前。共许逢蒙快弓箭，再穿杨叶在明年。
奉和袭美题褚家林亭:疏野林亭震泽西，朗吟闲步喜相携。时时风折芦花乱，处处霜摧稻穗低。百本败荷鱼不动，一枝寒菊蝶空迷。今朝偶得高阳伴，从放山翁醉似泥。
奉和袭美伤开元观顾道士:凤麟胶尽夜如何，共叹先生剑解多。几度吊来唯白鹤，此时乘去必青骡。图中含景随残照，琴里流泉寄逝波。惆怅真灵又空返，玉书谁授紫微歌。
和鲁望白菊:雪彩冰姿号女华，寄身多是地仙家。有时南国和霜立，几处东篱伴月斜。谢客琼枝空贮恨，袁郎金钿不成夸。自知终古清香在，更出梅妆弄晚霞。
奉和袭美先辈悼鹤:池塘萧索掩空笼，玉树同嗟一土中。莎径罢鸣唯泣露，松轩休舞但悲风。丹台旧氅难重缉，紫府新书岂更通。云减雾消无处问，只留华发与衰翁。
偶约道流终乖文会答皮陆:仙侣无何访蔡经，两烦韶濩出彤庭。人间若有登楼望，应怪文星近客星。
和袭美寒夜见访:云孤鹤独且相亲，仿效从它折角巾。不用吴江叹留滞，风姿俱是玉清人。
和袭美醉中先起次韵:何事桃源路忽迷，惟留云雨怨空闺。仙郎共许多情调，莫遣重歌浊水泥。
和皮陆酒病偶作:白编椰席镂冰明，应助杨青解宿酲。难继二贤金玉唱，可怜空作断猿声。
送浙东德师侍御罢府西归:孤云独鸟本无依，江海重逢故旧稀。杨柳渐疏芦苇白，可怜斜日送君归。
玩金鸂鶒和陆鲁望:翠羽红襟镂彩云，双飞常笑白鸥群。谁怜化作雕金质，从倩沉檀十里闻。
悼鹤和袭美:渥顶鲜毛品格驯，莎庭闲暇重难群。无端日暮东风起，飘散春空一片云。
浙东罢府西归酬别张广文皮先辈陆秀才:岂有头风笔下痊，浪成蛮语向初筵。兰亭旧趾虽曾见，柯笛遗音更不传。照曜文星吴分野，留连花月晋名贤。相逢只恨相知晚，一曲骊歌又几年。
醉中袭美先月中归:休文虽即逃琼液，阿鹜还须掩玉闺。月落金鸡一声后，不知谁悔醉如泥。
奉酬皮先辈霜菊见赠:菊花开晚过秋风，闻道芳香正满丛。争奈病夫难强饮，应须速自召车公。
皮袭美见留小宴次韵:泽国春来少遇晴，有花开日且飞觥。王戎似电休推病，周顗才醒众却惊。芳景渐浓偏属酒，暖风初畅欲调莺。知君不肯然官烛，争得华筵彻夜明。
送羊振文归觐桂阳:高挂吴帆喜动容，问安归去指湘峰。悬鱼庭内芝兰秀，驭鹤门前薜荔封。红旆正怜棠影茂，彩衣偏带桂香浓。临岐独有沾襟恋，南巷当年共化龙。
送圆载上人:师来一世恣经行，却泛沧波问去程。心静已能防渴鹿，鼙喧时为骇长鲸。禅林几结金桃重，梵室重修铁瓦轻。料得还乡无别利，只应先见日华生。
过张祜处士丹阳故居:忆昔为儿逐我兄，曾抛竹马拜先生。书斋已换当时主，诗壁空题故友名。岂是争权留怨敌，可怜当路尽公卿。柴扉草屋无人问，犹向荒田责地征。
和袭美伤顾道士:斜汉银澜一夜东，飘飘何处五云中。空留华表千年约，才毕丹炉九转功。形蜕远山孤圹月，影寒深院晓松风。门人不睹飞升去，犹与浮生哭恨同。
奉和陆鲁望白菊:白艳轻明带露痕，始知佳色重难群。终朝疑笑梁王雪，尽日慵飞蜀帝魂。燕雨似翻瑶渚浪，雁风疑卷玉绡纹。琼妃若会宽裁剪，堪作蟾宫夜舞裙。
和袭美索友人酒:乘兴闲来小谢家，便裁诗句乞榴花。邴原虽不无端醉，也爱临风从鹿车。
文燕润卿不至:已知羽驾朝金阙，不用烧兰望玉京。应是易迁明月好，玉皇留看舞双成。
陈疾:自怜旅舍亦酣歌，世路无机奈尔何。霄汉逼来心不动，鬓毛白尽兴犹多。残阳暂照乡关近，远鸟因投岳庙过。闲得此身归未得，磬声深夏隔烟萝。
山中:全家与我恋孤岑，蹋得苍苔一径深。逃难人多分隙地，放生麋大出寒林。名应不朽轻仙骨，理到忘机近佛心。昨夜前溪骤雷雨，晚晴闲步数峰吟。
寄赠诗僧秀公:灵一心传清塞心，可公吟后础公吟。近来雅道相亲少，惟仰吾师所得深。好句未停无暇日，旧山归老有东林。冷曹孤宦甘寥落，多谢携筇数访寻。
重阳日访元秀上人:红叶黄花秋景宽，醉吟朝夕在樊川。却嫌今日登山俗，且共高僧对榻眠。别画长怀吴寺壁，宜茶偏赏霅溪泉。归来童稚争相笑，何事无人与酒船。
丁未岁归王官谷:家山牢落战尘西，匹马偷归路已迷。冢上卷旗人簇立，花边移寨鸟惊啼。本来薄俗轻文字，却致中原动鼓鼙。将取一壶闲日月，长歌深入武陵溪。
书怀:病来犹强引雏行，力上东原欲试耕。几处马嘶春麦长，一川人喜雪峰晴。闲知有味心难肯，道贵谋安迹易平。陶令若能兼不饮，无弦琴亦是沽名。
退栖:宦游萧索为无能，移住中条最上层。得剑乍如添健仆，亡书久似失良朋。燕昭不是空怜马，支遁何妨亦爱鹰。自此致身绳检外，肯教世路日兢兢。
五十:闲身事少只题诗，五十今来觉陡衰。清秩偶叨非养望，丹方频试更堪疑。髭须强染三分折，弦管遥听一半悲。漉酒有巾无黍酿，负他黄菊满东篱。
新岁对写真:得见明时下寿身，须甘岁酒更移巡。生情暗结千重恨，寒势常欺一半春。文武轻销丹灶火，市朝偏贵黑头人。自伤衰飒慵开镜，拟与儿童别写真。
华下:箨冠新带步池塘，逸韵偏宜夏景长。扶起绿荷承早露，惊回白鸟入残阳。久无书去干时贵，时有僧来自故乡。不用名山访真诀，退休便是养生方。
重阳山居:诗人自古恨难穷，暮节登临且喜同。四望交亲兵乱后，一川风物笛声中。菊残深处回幽蝶，陂动晴光下早鸿。明日更期来此醉，不堪寂寞对衰翁。
争名:争名岂在更搜奇，不朽才消一句诗。穷辱未甘英气阻，乖疏还有正人知。荷香浥露侵衣润，松影和风傍枕移。只此共栖尘外境，无妨亦恋好文时。
光启四年春戊申（一作归王官次年作）:乱后烧残数架书，峰前犹自恋吾庐。忘机渐喜逢人少，览镜空怜待鹤疏。孤屿池痕春涨满，小阑花韵午晴初。酣歌自适逃名久，不必门多长者车。
丁巳重阳:重阳未到已登临，探得黄花且独斟。客舍喜逢连日雨，家山似响隔河砧。乱来已失耕桑计，病后休论济活心。自贺逢时能自弃，归鞭唯拍马鞯吟。
喜王驾小仪重阳相访:白菊初开卧内明，闻君相访病身轻。樽前且拨伤心事，谿上还随觅句行。幽鹤傍人疑旧识，残蝉向日噪新晴。拟将寂寞同留住，且劝康时立大名。
酬张芬赦后见寄（一作司空曙诗）:紫凤朝衔五色书，阳春忽布网罗除。已将心变寒灰后，岂料光生腐草余。建水风烟收客泪，杜陵花烛梦郊居。劳君故有诗相赠，欲报琼瑶愧不如。
有感:国事皆须救未然，汉家高阁漫凌烟。功臣尽遣词人赞，不省沧洲画鲁连。
歌:处处亭台只坏墙，军营人学内人妆。太平故事因君唱，马上曾听隔教坊。
偈:人若憎时我亦憎，逃名最要是无能。后生乞汝残风月，自作深林不语僧。
鹂:不是流莺独占春，林间彩翠四时新。应知拟上屏风画，偏坐横枝亦向人。
漫题:经乱年年厌别离，歌声喜似太平时。词臣更有中兴颂，磨取莲峰便作碑。
率题:宦路前衔闲不记，醉乡佳境兴方浓。一林高竹长遮日，四壁寒山更闰冬。
涧户:涧户芳烟接水村，乱来归得道仍存。数竿新竹当轩上，不羡侯家立戟门。
华上二首:故国春归未有涯，小栏高槛别人家。五更惆怅回孤枕，犹自残灯照落花。关外风昏欲雨天，荠花耕倒枕河壖。村南寂寞时回望，一只鸳鸯下渡船。
梦中:几多亲爱在人间，上彻霞梯会却还。须是蓬瀛长买得，一家同占作家山。
榜下:三十功名志未伸，初将文字竞通津。春风漫折一枝桂，烟阁英雄笑杀人。
涔阳渡:楚田人立带残晖，驿迥村幽客路微。两岸芦花正萧飒，渚烟深处白牛归。
偶作:索得身归未保闲，乱来道在辱来顽。留侯万户虽无分，病骨应消一片山。
淮西:鳌冠三山安海浪，龙盘九鼎镇皇都。莫夸十万兵威盛，消个忠良效顺无。
河湟有感:一自萧关起战尘，河湟隔断异乡春。汉儿尽作胡儿语，却向城头骂汉人。
自gM乡北归:巴烟幂幂久萦恨，楚柳绵绵今送归。回避江边同去雁，莫教惊起错南飞。
青龙师安上人:灾曜偏临许国人，雨中衰菊病中身。清香一炷知师意，应为昭陵惜老臣。
山中:凡鸟爱喧人静处，闲云似妒月明时。世间万事非吾事，只愧秋来未有诗。
有感二首:自古经纶足是非，阴谋最忌夺天机。留侯却粒商翁去，甲第何人意气归。古来贤俊共悲辛，长是豪家拒要津。从此当歌唯痛饮，不须经世为闲人。
闲夜二首:道侣难留为虐棋，邻家闻说厌吟诗。前峰月照分明见，夜合香中露卧时。此身闲得易为家，业是吟诗与看花。若使他生抛笔砚，更应无事老烟霞。
雨中:维摩居士陶居士，尽说高情未足夸。檐外莲峰阶下菊，碧莲黄菊是吾家。
送道者二首:洞天真侣昔曾逢，西岳今居第几峰。峰顶他时教我认，相招须把碧芙蓉。殷勤不为学烧金，道侣惟应识此心。雪里千山访君易，微微鹿迹入深林。
重阳阻雨:重阳阻雨独衔杯，移得山家菊未开。犹胜登高闲望断，孤烟残照马嘶回。
省试:粉闱深锁唱同人，正是终南雪霁春。闲系长安千匹马，今朝似减六街尘。
有赠:有诗有酒有高歌，春色年年奈我何。试问羲和能驻否，不劳频借鲁阳戈。
证因亭:峰北幽亭愿证因，他生此地却容身。上方僧在时应到，笑认前衔记写真。
顷年陪恩地赴甘棠之召感动留题:去时憔悴青衿在，归路凄凉绛帐空。无限酬恩心未展，又将孤剑别从公。
九月八日:已是人间寂寞花，解怜寂寞傍贫家。老来不得登高看，更甚残春惜岁华。
敷溪桥院有感:昔岁攀游景物同，药炉今在鹤归空。青山满眼泪堪碧，绛帐无人花自红。
寺阁:昔岁登临未衰飒，不知何事爱伤情。今来揽镜翻堪喜，乱后霜须长几茎。
武陵路:橘岸舟间罾网挂，茶坡日暖鹧鸪啼。女郎指点行人笑，知向花间路已迷。
狂题二首:草堂旧隐犹招我，烟阁英才不见君。惆怅故山归未得，酒狂叫断暮天云。须知世乱身难保，莫喜天晴菊并开。长短此身长是客，黄花更助白头催。
红茶花:景物诗人见即夸，岂怜高韵说红茶。牡丹枉用三春力，开得方知不是花。
见后雁有感:笑尔穷通亦似人，高飞偶滞莫悲辛。却缘风雪频相阻，只向关中待得春。
移桃栽:独临官路易伤摧，从遣春风恣意开。禅客笑移山上看，流莺直到槛前来。
忆中条:燕辞旅舍人空在，萤出疏篱菊正芳。堪恨昔年联句地，念经僧扫过重阳。
乐府:五更窗下簇妆台，已怕堂前阿母催。满鸭香薰鹦鹉睡，隔帘灯照牡丹开。
放龟二首:却为多知自不灵，今朝教汝卜长生。若求深处无深处，只有依人会有情。世外犹迷不死庭，人间莫恃自无营。本期沧海堪投迹，却向朱门待放生。
华下对菊:清香裛露对高斋，泛酒偏能浣旅怀。不似春风逞红艳，镜前空坠玉人钗。
与都统参谋书有感:惊鸾迸鹭尽归林，弱羽低垂分独沈。带病深山犹草檄，昭陵应识老臣心。
漫题:无宦无名拘逸兴，有歌有酒任他乡。看看万里休征戍，莫向新词寄断肠。
商山二首:清溪一路照羸身，不似云台画像人。国史数行犹有志，只将谈笑继英尘。马上搜奇已数篇，籍中犹愧是顽仙。关头传说开元事，指点多疑孟浩然。
与伏牛长老偈二首:不算菩提与阐提，惟应执著便生迷。无端指个清凉地，冻杀胡僧雪岭西。长绳不见系空虚，半偈传心亦未疏。推倒我山无一事，莫将文字缚真如。
客中重九:楚老相逢泪满衣，片名薄宦已知非。他乡不似人间路，应共东流更不归。
柳二首:谁家按舞傍池塘，已见繁枝嫩眼黄。漫说早梅先得意，不知春力暗分张。似拟凌寒妒早梅，无端弄色傍高台。折来未有新枝长，莫遣佳人更折来。
光启丁未别山:草堂琴画已判烧，犹托邻僧护燕巢。此去不缘名利去，若逢逋客莫相嘲。
石楠:客处偷闲未是闲，石楠虽好懒频攀。如何风叶西归路，吹断寒云见故山。
力疾马上走笔:酿黍长添不尽杯，只忧花尽客空回。垂杨且为晴遮日，留遇重阳即放开。
华阴县楼:丹霄能有几层梯，懒更扬鞭耸翠蜺。偶凭危栏且南望，不劳高掌欲相携。
莲峰前轩:人间上寿若能添，只向人间也不嫌。看著四邻花竞发，高楼从此莫垂帘。
步虚:阿母亲教学步虚，三元长遣下蓬壶。云韶韵俗停瑶瑟，鸾鹤飞低拂宝炉。
剑器:楼下公孙昔擅场，空教女子爱军装。潼关一败吴儿喜，簇马骊山看御汤。
乙丑人日:自怪扶持七十身，归来又见故乡春。今朝人日逢人喜，不料偷生作老人。
浪淘沙:不必长漂玉洞花，曲中偏爱浪淘沙。黄河却胜天河水，万里萦纡入汉家。
赠日东鉴禅师:故国无心度海潮，老禅方丈倚中条。夜深雨绝松堂静，一点飞萤照寂寥。
暮春对柳二首:萦愁惹恨奈杨花，闭户垂帘亦满家。恼得闲人作酒病，刚须又扑越溪茶。洞中犹说看桃花，轻絮狂飞自俗家。正是阶前开远信，小娥旋拂碾新茶。
戊午三月晦二首:随风逐浪剧蓬萍，圆首何曾解最灵。笔砚近来多自弃，不关妖气暗文星。牛夸棋品无勍敌，谢占诗家作上流。岂似小敷春水涨，年年鸾鹤待仙舟。
虞乡北原:泽北村贫烟火狞，稚田冬旱倩牛耕。老人惆怅逢人诉，开尽黄花麦未金。
寓笔:年年镊鬓到花飘，依旧花繁鬓易凋。撩乱一场人更恨，春风谁道胜轻飙。
戏题试衫:朝班尽说人宜紫，洞府应无鹤着绯。从此玉皇须破例，染霞裁赐地仙衣。
汴柳半枯因悲柳中隐:行人莫叹前朝树，已占河堤几百春。惆怅题诗柳中隐，柳衰犹在自无身。
上方:花落更同悲木落，莺声相续即蝉声。荣枯了得无多事，只是闲人漫系情。
寄王赞学:黄卷不关兼济业，青山自保老闲身。一行万里纤尘静，可要张仪更入秦。
新节:转悲新岁重于山，不似轻鸥肯复还。朱绂纵教金印换，青云未胜白头闲。
自河西归山二首:一水悠悠一叶危，往来长恨阻归期。乡关不是无华表，自为多惊独上迟。水阔风惊去路危，孤舟欲上更迟迟。鹤群长扰三珠树，不借人间一只骑。
王官二首:风荷似醉和花舞，沙鸟无情伴客闲。总是此中皆有恨，更堪微雨半遮山。荷塘烟罩小斋虚，景物皆宜入画图。尽日无人只高卧，一双白鸟隔纱厨。
贺翰林侍郎二首:太白东归鹤背吟，镜湖空在酒船沈。今朝忽见银台事，早晚重征入翰林。玉版征书洞里看，沈羲新拜侍郎官。文星喜气连台曜，圣主方知四海安。
寄王十四舍人:几年汶上约同游，拟为莲峰别置楼。今日凤凰池畔客，五千仞雪不回头。
纶阁有感:风涛曾阻化鳞来，谁料蓬瀛路却开。欲去迟迟还自笑，狂才应不是仙才。
游仙二首:蛾眉新画觉婵娟，斗走将花阿母边。仙曲教成慵不理，玉阶相簇打金钱。刘郎相约事难谐，雨散云飞自此乖。月姊殷勤留不住，碧空遗下水精钗。
杂题二首:先知左袒始同行，须待龙楼羽翼成。若使只凭三杰力，犹应汉鼎一毫轻。鱼在枯池鸟在林，四时无奈雪霜侵。若教激劝由真宰，亦奖青松径寸心。
光化踏青有感:引得车回莫认恩，却成寂寞与谁论。到头不是君王意，羞插垂杨更傍门。
丑年冬:醉日昔闻都下酒，何如今喜折新茶。不堪病渴仍多虑，好向灉湖便出家。
扇:珍重逢秋莫弃捐，依依只仰故人怜。有时池上遮残日，承得霜林几个蝉。
少仪:昨日登班缀柏台，更惭起草属微才。锦窠不是寻常锦，兼向丘迟夺得来。
长命缕:他乡处处堪悲事，残照依依惜别天。此去知名长命缕，殷勤为我唱花前。
柏东:冥得机心岂在僧，柏东闲步爱腾腾。免教世路人相忌，逢著村醪亦不憎。
题裴晋公华岳庙题名:岳前大队赴淮西，从此中原息鼓鼙。石阙莫教苔藓上，分明认取晋公题。
山鹊:多惊本为好毛衣，只赖人怜始却归。众鸟自知颜色减，妒他偏向眼前飞。
李居士:高风只在五峰前，应是精灵降作贤。万里无云惟一鹤，乡中同看却升天。
杏花:诗家偏为此伤情，品韵由来莫与争。解笑亦应兼解语，只应慵语倩莺声。
听雨（一作王建诗）:半夜思家睡里愁，雨声落落屋檐头。照泥星出依前黑，淹烂庭花不肯休。
杨柳枝二首:陶家五柳簇衡门，还有高情爱此君。何处更添诗境好，新蝉欹枕每先闻。数枝珍重蘸沧浪，无限尘心暂免忙。烦暑若和烟露裛，便同佛手洒清凉。
修史亭二首:少年已惯掷年光，时节催驱独不忙。今日无疑亦无病，前程无事扰医王。篱落轻寒整顿新，雪晴步屣会诸邻。自从南至歌风顶，始见人烟外有人。
漫书:乐退安贫知是分，成家报国亦何惭。到还僧院心期在，瑟瑟澄鲜百丈潭。
杂题二首:棋局长携上钓船，杀中棋杀胜丝牵。洪炉任铸千钧鼎，只在磻溪一缕悬。晓镜高窗气象深，自怜清格笑尘心。世间不为蛾眉误，海上方应鹤背吟。
寄薛起居:小域新衔贺圣朝，亦知蹇分巧难抛。粗才自合无岐路，不破工夫漫解嘲。
洛阳咏古（一作胡曾诗）:石勒童年有战机，洛阳长啸倚门时。晋朝不是王夷甫，大智何由得预知。
送杨环校书归广南:天南行李半波涛，滩树枝枝拂戏猱。初著蓝衫从远峤，乍辞云署泊轻艘。山村象踏桄榔叶，海外人收翡翠毛。名宦两成归旧隐，遍寻亲友兴何饶。
经故宅有感:身没南荒雨露赊，朱门空锁旧繁华。池塘凿就方通水，桃杏栽成未见花。异代图书藏几箧，倾城罗绮散谁家。昔年埏埴生灵地，今日生人为叹嗟。
送入蕃使:猎猎旗幡过大荒，敕书犹带御烟香。滹沱河冻军回探，逻逤孤城雁著行。远寨风狂移帐幕，平沙日晚卧牛羊。早终册礼朝天阙，莫遣虬髭染塞霜。
白石潭秋霁作:潭心烟雾破斜晖，殷殷雷声隔翠微。崖蹙盘涡翻蜃窟，滩吹白石上渔矶。陵风舴艋讴哑去，出水鸬鹚薄泊飞。秋霁更谁同此望，远钟时见一僧归。
题金陵栖霞寺赠月公:明家不要买山钱，施作清池种白莲。松桧老依云外地，楼台深锁洞中天。风经绝顶回疏雨，石倚危屏挂落泉。欲结茅庵伴师住，肯饶多少薜萝烟。
津头望白水:晴江暗涨岸吹沙，山畔船冲树杪斜。城郭半淹桥市闹，鹭鸶缭绕入人家。
公子行:青山薄薄漏春风，日暮鸣鞭柳影中。回望玉楼人不见，酒旗深处勒花骢。
看牡丹赠段成式（柯古前看吝酒）:金蕊霞英叠彩香，初疑少女出兰房。逡巡又是一年别，寄语集仙呼索郎。
以人参遗段成式:人形上品传方志，我得真英自紫团。惭非叔子空持药，更请伯言审细看。
和段成式:回簪转黛喜猜防，粉署裁诗助酒狂。若遇仙丹偕羽化，但随萧史亦何伤。玉树琼筵映彩霞，澄虚楼阁似仙家。只缘存想归兰室，不向春风看夜花。
闻人说海北事有感:故乡归路隔高雷，见说年来事可哀。村落日中眠虎豹，田园雨后长蒿莱。海隅久已无春色，地底真成有劫灰。荆棘满山行不得，不知当日是谁栽。
宴边将:一曲梁州金石清，边风萧飒动江城。座中有老沙场客，横笛休吹塞上声。
送何道士归山:身非绝粒本清羸，束挂仙经杖一枝。落叶独寻流水去，深山长与白云期。树临丹灶寒花疾，坛近清岚夜月迟。樵客若能随洞里，回归人世始应悲。
城东寓居寄知己:花木闲门苔藓生，浐川特去得吟情。病来久绝洞庭信，年长却思庐岳耕。落日独归林下宿，暮云多绕水边行。干时退出长如此，频愧相忧道姓名。
再书边事:万里沙西寇已平，犬羊群外筑空城。分营夜火烧云远，校猎秋雕掠草轻。秦将力随胡马竭，蕃河流入汉家清。羌戎不识干戈老，须贺当时圣主明。
游边感怀二首:贫游缭绕困边沙，却被辽阳战士嗟。不是无家归不得，有家归去似无家。兄弟江南身塞北，雁飞犹自半年余。夜来因得思乡梦，重读前秋转海书。
河湟旧卒:少年随将讨河湟，头白时清返故乡。十万汉军零落尽，独吹边曲向残阳。
促织:念尔无机自有情，迎寒辛苦弄梭声。椒房金屋何曾识，偏向贫家壁下鸣。
猿（一作长安赠猿）:挂月栖云向楚林，取来全是为清音。谁知系在黄金索，翻畏侯家不敢吟。
寄荐福寺栖白大师:高塔六街无不见，塔边名出只吾师。尝闻朝客多相□，记得□□数句诗。
越中赠别:东越相逢几醉眠，满楼明月镜湖边。别离吟断西陵渡，杨柳秋风两岸蝉。
寄清越上人（一作寄山僧）:大道本来无所染，白云那得有心期。远公独刻莲花漏，犹向空山礼六时。
宿齐山僧舍:一宿经窗卧白波，万重归梦隔烟萝。若言不得南宗要，长在禅床事更多。
春日游曲江:日暖鸳鸯拍浪春，蒹葭浦际聚青蘋。若论来往乡心切，须是烟波岛上人。
题河中鹳雀楼:高楼怀古动悲歌，鹳雀今无野燕过。树隔五陵秋色早，水连三晋夕阳多。渔人遗火成寒烧，牧笛吹风起夜波。十载重来值摇落，天涯归计欲如何。
宿洛都门:山川马上度边禽，一宿都门永夜吟。客路不归秋又晚，西风吹动洛阳砧。
赠友人:自说安贫归未得，竹边门掩小池冰。典琴赊酒吟过寺，送客思乡上灞陵。待月夜留烟岛客，忆云闲访翠微僧。几时献了相如赋，共向嵩山采茯苓。
笛:剪雨裁烟一节秋，落梅杨柳曲中愁。尊前暂借殷勤看，明日曾闻向陇头。
渔者:首戴圆荷发不梳，叶舟为宅水为居。沙头聚看人如市，钓得澄江一丈鱼。
宿潺湲亭:走月流烟叠树西，听来愁甚听猿啼。几时御水声边住，却梦潺湲宿此溪。
台城:宫殿余基长草花，景阳宫树噪村鸦。云屯雉堞依然在，空绕渔樵四五家。
寄山僧:闲倚蒲团向日眠，不能归老岳云边。旧时僧侣无人在，惟有长松见少年。
题上元许棠所任王昌龄厅:琉璃堂里当时客，久绝吟声继后尘。百四十年庭树老，如今重得见诗人。
自诮:每到花时恨道穷，一生光景半成空。只应抱璞非良玉，岂得年年不至公。
赠河南诗友:山东令族玉无尘，裁剪烟花笔下春。不把瑶华借风月，洛阳才子更何人。
寄维扬故人:离别河边绾柳条，千山万水玉人遥。月明记得相寻处，城锁东风十五桥。
孤云:舒卷因风何所之，碧天孤影势迟迟。莫言长是无心物，还有随龙作雨时。
咏棋子赠弈僧:黑白谁能用入玄，千回生死体方圆。空门说得恒沙劫，应笑终年为一先。
谷口作:巴客青冥过岭尘，雪崖交映一川春。晴朝采药寻源去，必恐云深见异人。
寄弟:故里行人战后疏，青崖萍寄白云居。那堪又是伤春日，把得长安落第书。
春日有怀:高下寻花春景迟，汾阳台榭白云诗。看山怀古翻惆怅，未胜遥传不到时。
鹭鸶障子:剪得机中如雪素，画为江上带丝禽。闲来相对茅堂下，引出烟波万里心。
赠进士顾云:潮槛烟波别钓津，西京同□荻□贫。不知守道归何日，相对无言尽几春。晴景远山花外暮，云边高盖水边□。与君愁寂无消处，赊酒青门送楚人。
赠头陀僧:自说年深别石桥，遍游灵迹熟南朝。已知世路皆虚幻，不觉空门是寂寥。沧海附船浮浪久，碧山寻塔上云遥。如今竹院藏衰老，一点寒灯弟子烧。
题宣州开元寺:谁家烟径长莓苔，金碧虚栏竹上开。流水远分山色断，清猿时带角声来。六朝明月唯诗在，三楚空山有雁回。达理始应尽惆怅，僧闲应得话天台。
七松亭:七松亭上望秦川，高鸟闲云满目前。已比子真耕谷口，岂同陶令卧江边。临崖把卷惊回烧，扫石留僧听远泉。明月影中宫漏近，珮声应宿使朝天。
望巫山:溪叠云深转谷迟，暝投孤店草虫悲。愁连远水波涛夜，梦断空山雨雹时。边海故园荒后卖，入关玄发夜来衰。东归未必胜羁旅，况是东归未有期。
省中偶作:二转郎曹自勉旃，莎阶吟步想前贤。不如何逊无佳句，若比冯唐是壮年。捧制名题黄纸尾，约僧心在白云边。乳毛松雪春来好，直夜清闲且学禅。
归旧山:昔年山下结茅茨，村落重来野径移。樵客相逢悲往事，林僧闲坐问归期。异藤遍树无空处，幽草缘溪少歇时。此景一抛吟欲老，可能文字圣朝知。
潭上作:竹岛残阳映翠微，雪翎禽过碧潭飞。人间未有关身事，每到渔家不欲归。
九华楼晴望:一夜江潭风雨后，九华晴望倚天秋。重来此地知何日，欲别殷勤更上楼。
长门怨:御泉长绕凤凰楼，自是恩波别处流。闲揲舞衣归未得，夜来砧杵六宫秋。
汉武帝将候西王母下降:昆仑凝想最高峰，王母来乘五色龙。歌听紫鸾犹缥缈，语来青鸟许从容。风回水落三清月，漏苦霜传五夜钟。树影悠悠花悄悄，若闻箫管是行踪。
汉武帝于宫中宴西王母:鳌岫云低太一坛，武皇斋洁不胜欢。长生碧字期亲署，延寿丹泉许细看。剑佩有声宫树静，星河无影禁花寒。秋风袅袅月朗朗，玉女清歌一夜阑。
刘晨阮肇游天台:树入天台石路新，云和草静迥无尘。烟霞不省生前事，水木空疑梦后身。往往鸡鸣岩下月，时时犬吠洞中春。不知此地归何处，须就桃源问主人。
刘阮洞中遇仙子:天和树色霭苍苍，霞重岚深路渺茫。云实满山无鸟雀，水声沿涧有笙簧。碧沙洞里乾坤别，红树枝前日月长。愿得花间有人出，免令仙犬吠刘郎。
仙子送刘阮出洞:殷勤相送出天台，仙境那能却再来。云液每归须强饮，玉书无事莫频开。花当洞口应长在，水到人间定不回。惆怅溪头从此别，碧山明月闭苍苔。
仙子洞中有怀刘阮:不将清瑟理霓裳，尘梦那知鹤梦长。洞里有天春寂寂，人间无路月茫茫。玉沙瑶草连溪碧，流水桃花满涧香。晓露风灯零落尽，此生无处访刘郎。
刘阮再到天台不复见仙子:再到天台访玉真，青苔白石已成尘。笙歌冥寞闲深洞，云鹤萧条绝旧邻。草树总非前度色，烟霞不似昔年春。桃花流水依然在，不见当时劝酒人。
织女怀牵牛:北斗佳人双泪流，眼穿肠断为牵牛。封题锦字凝新恨，抛掷金梭织旧愁。桂树三春烟漠漠，银河一水夜悠悠。欲将心向仙郎说，借问榆花早晚秋。
王远宴麻姑蔡经宅:好风吹树杏花香，花下真人道姓王。大篆龙蛇随笔札，小天星斗满衣裳。闲抛南极归期晚，笑指东溟饮兴长。要唤麻姑同一醉，使人沽酒向余杭。
萼绿华将归九疑留别许真人:九点秋烟黛色空，绿华归思颇无穷。每悲驭鹤身难任，长恨临霞语未终。河影暗吹云梦月，花声闲落洞庭风。蓝丝重勒金条脱，留与人间许侍中。
穆王宴王母于九光流霞馆:桑叶扶疏闭日华，穆王邀命宴流霞。霓旌著地云初驻，金奏掀天月欲斜。歌咽细风吹粉蕊，饮余清露湿瑶砂。不知白马红缰解，偷吃东田碧玉花。
紫河张休真:琪树扶疏压瑞烟，玉皇朝客满花前。山川到处成三月，丝竹经时即万年。树石冥茫初缩地，杯盘狼藉未朝天。东风小饮人皆醉，从听黄龙枕水眠。
张硕重寄杜兰香:碧落香销兰露秋，星河无梦夜悠悠。灵妃不降三清驾，仙鹤空成万古愁。皓月隔花追款别，瑞烟笼树省淹留。人间何事堪惆怅，海色西风十二楼。
玉女杜兰香下嫁于张硕:天上人间两渺茫，不知谁识杜兰香。来经玉树三山远，去隔银河一水长。怨入清尘愁锦瑟，酒倾玄露醉瑶觞。遗情更说何珍重，擘破云鬟金凤凰。
萧史携弄玉上升:岂是丹台归路遥，紫鸾烟驾不同飘。一声洛水传幽咽，万片宫花共寂寥。红粉美人愁未散，清华公子笑相邀。缑山碧树青楼月，肠断春风为玉箫。
皇初平将入金华山:莫道真游烟景赊，潇湘有路入京华。溪头鹤树春常在，洞口人家日易斜。一水暗鸣闲绕涧，五云长往不还家。白羊成队难收拾，吃尽溪边巨胜花。
汉武帝思李夫人:惆怅冰颜不复归，晚秋黄叶满天飞。迎风细荇传香粉，隔水残霞见画衣。白玉帐寒鸳梦绝，紫阳宫远雁书稀。夜深池上兰桡歇，断续歌声彻太微。
送羽人王锡归罗浮:风前整顿紫荷巾，常向罗浮保养神。石磴倚天行带月，铁桥通海入无尘。龙蛇出洞闲邀雨，犀象眠花不避人。最爱葛洪寻药处，露苗烟蕊满山春。
暮春戏赠吴端公:年少英雄好丈夫，大家望拜执金吾。闲眠晓日听鶗鴂，笑倚春风仗辘轳。深院吹笙闻汉婢，静街调马任奚奴。牡丹花下帘钩外，独凭红肌捋虎须。
题子侄书院双松:自种双松费几钱，顿令院落似秋天。能藏此地新晴雨，却惹空山旧烧烟。枝压细风过枕上，影笼残月到窗前。莫教取次成闲梦，使汝悠悠十八年。
羽林贾中丞:四十年前百战身，曾驱虎队扫胡尘。风悲鼓角榆关暮，日暖旌旗陇草春。铁马惯牵邀上客，金鱼多解乞佳人。胸中别有安边计，谁睬髭须白似银。
送康祭酒赴轮台:灞水桥边酒一杯，送君千里赴轮台。霜粘海眼旗声冻，风射犀文甲缝开。断碛簇烟山似米，野营轩地鼓如雷。分明会得将军意，不斩楼兰不拟回。
南游:尽兴南游卒未回，水工舟子不须催。政思碧树关心句，难放红螺蘸甲杯。涨海潮生阴火灭，苍梧风暖瘴云开。芦花寂寂月如练，何处笛声江上来。
哭陷边许兵马使:北风裂地黯边霜，战败桑干日色黄。故国暗回残士卒，新坟空葬旧衣裳。散牵细马嘶青草，任去佳人吊白杨。除却阴符与兵法，更无一物在仪床。
和周侍御买剑:将军溢价买吴钩，要与中原静寇仇。试挂窗前惊电转，略抛床下怕泉流。青天露拔云霓泣，黑地潜擎鬼魅愁。见说夜深星斗畔，等闲期克月支头。
勖剑:古物神光雪见羞，未能擎出恐泉流。暗临黑水蛟螭泣，潜倚空山鬼魅愁。生怕雷霆号涧底，长闻风雨在床头。垂情不用将闲气，恼乱司空犯斗牛。
仙都即景:蟠桃花老华阳东，轩后登真谢六宫。旌节暗迎归碧落，笙歌遥听隔崆峒。衣冠留葬桥山月，剑履将随浪海风。看却龙髯攀不得，红霞零落鼎湖空。
望九华寄池阳杜员外:戴月早辞三秀馆，迟明初识九华峰。差差玉剑寒铓利，袅袅青莲翠叶重。奇状却疑人画出，岚光如为客添浓。行春若到五溪上，此处褰帷正面逢。
又游仙诗一绝（见《唐诗纪事》）:靖节先生几代孙，青娥曾接玉郎魂。春风流水还无赖，偷放桃花出洞门。
宛陵送李明府罢任归江州:菊花村晚雁来天，共把离觞向水边。官满便寻垂钓侣，家贫已用卖琴钱。浪生湓浦千层雪，云起炉峰一炷烟。倘见吾乡旧知己，为言憔悴过年年。
清明日与友人游玉粒塘庄:几宿春山逐陆郎，清明时节好烟光。归穿细荇船头滑，醉踏残花屐齿香。风急岭云飘迥野，雨余田水落方塘。不堪吟罢东回首，满耳蛙声正夕阳。
寒食山馆书情:独把一杯山馆中，每经时节恨飘蓬。侵阶草色连朝雨，满地梨花昨夜风。蜀魄啼来春寂寞，楚魂吟后月朦胧。分明记得还家梦，徐孺宅前湖水东。
病起:春初一卧到秋深，不见红芳与绿阴。窗下展书难久读，池边扶杖欲闲吟。藕穿平地生荷叶，笋过东家作竹林。在舍浑如远乡客，诗僧酒伴镇相寻。
鄂渚除夜书怀:鹦鹉洲头夜泊船，此时形影共凄然。难归故国干戈后，欲告何人雨雪天。箸拨冷灰书闷字，枕陪寒席带愁眠。自嗟落魄无成事，明日春风又一年。
鄂渚清明日与乡友登头陀山:冷酒一杯相劝频，异乡相遇转相亲。落花风里数声笛，芳草烟中无限人。都大此时深怅望，岂堪高处更逡巡。思量费子真仙子，不作头陀山下尘。
蚕妇:晓夕采桑多苦辛，好花时节不闲身。若教解爱繁华事，冻杀黄金屋里人。
题庐山双剑峰:倚天双剑古今闲，三尺高于四面山。若使火云烧得动，始应农器满人间。
云:千形万象竟还空，映水藏山片复重。无限旱苗枯欲尽，悠悠闲处作奇峰。
金钱花:也无棱郭也无神，露洗还同铸出新。青帝若教花里用，牡丹应是得钱人。
晓鸡:黯黯严城罢鼓鼙，数声相续出寒栖。不嫌惊破纱窗梦，却怕为妖半夜啼。
山中避难作:山头烽火水边营，鬼哭人悲夜夜声。唯有碧天无一事，日还西下月还明。
早春:新历才将半纸开，小庭犹聚爆竿灰。偏憎杨柳难钤辖，又惹东风意绪来。
鹭鸶:袅丝翘足傍澄澜，消尽年光伫思间。若使见鱼无羡意，向人姿态更应闲。
子规:雨恨花愁同此冤，啼时闻处正春繁。千声万血谁哀尔，争得如花笑不言。
新安官舍闲坐:寂寞空阶草乱生，簟凉风动若为情。不知独坐闲多少，看得蜘蛛结网成。
除夜:事关休戚已成空，万里相思一夜中。愁到晓鸡声绝后，又将憔悴见春风。
游鱼:弄萍隈荇思夷犹，掉尾扬鬐逐慢流。应怕碧岩岩下水，浮藤如线月如钩。
鹦鹉:色白还应及雪衣，嘴红毛绿语仍奇。年年锁在金笼里，何似陇山闲处飞。
偶题二首:近来灵鹊语何疏，独凭栏干恨有殊。一夜绿荷霜剪破，赚他秋雨不成珠。水边箕踞静书空，欲解愁肠酒不浓。可惜青天好雷雹，只能驱趁懒蛟龙。
惜花:东风渐急夕阳斜，一树夭桃数日花。为惜红芳今夜里，不知和月落谁家。
洞庭隐:高卧洞庭三十春，芰荷香里独垂纶。莫嫌无事闲销日，有事始怜无事人。
古剑池:秋水莲花三四枝，我来慷慨步迟迟。不决浮云斩邪佞，直成龙去欲何为。
梅花:枝枝倚槛照池冰，粉薄香残恨不胜。占得早芳何所利，与他霜雪助威棱。
闻蝉:绿槐阴里一声新，雾薄风轻力未匀。莫道闻时总惆怅，有愁人有不愁人。
卖花谣:紫艳红苞价不同，匝街罗列起香风。无言无语呈颜色，知落谁家池馆中。
子规:月落空山闻数声，此时孤馆酒初醒。投人语若似伊泪，口畔血流应始听。
菊:篱下霜前偶得存，忍教迟晚避兰荪。也销造化无多力，未受阳和一点恩。栽处不容依玉砌，要时还许上金尊。陶潜殁后谁知己，露滴幽丛见泪痕。
风:喜怒寒暄直不匀，终无形状始无因。能将尘土平欺客，爱把波澜枉陷人。飘乐递香随日在，绽花开柳逐年新。深知造化由君力，试为吹嘘借与春。
月:狡兔顽蟾死复生，度云经汉澹还明。夜长虽耐对君坐，年少不禁随尔行。玉桂影摇乌鹊动，金波寒注鬼神惊。人间半被虚抛掷，唯向孤吟客有情。
秋:傍雨依风冷渐匀，更凭青女事精神。来时将得几多雁，到处愁他无限人。能被绿杨深懊恼，谩偎黄菊送殷勤。邹家不用偏吹律，到底荣枯也自均。
松:地耸苍龙势抱云，天教青共众材分。孤标百尺雪中见，长啸一声风里闻。桃李傍他真是佞，藤萝攀尔亦非群。平生相爱应相识，谁道修篁胜此君。
读汉史:四百年间反覆寻，汉家兴替好沾襟。每逢奸诈须挼手，真遇英雄始醒心。王莽弄来曾半破，曹公将去便平沈。当时虚受君恩者，谩向青编作鬼林。
隋堤柳:曾傍龙舟拂翠华，至今凝恨倚天涯。但经春色还秋色，不觉杨家是李家。背日古阴从北朽，逐波疏影向南斜。年年只有晴风便，遥为雷塘送雪花。
蒲关西道中作:国东王气凝蒲关，楼台帖出晴空间。紫烟横捧大舜庙，黄河直打中条山。地锁咽喉千古壮，风传歌吹万家闲。来来去去身依旧，未及潘年鬓已斑。
送李秀才入军:弱柳贞松一地栽，不因霜霰自难媒。书生只是平时物，男子争无乱世才。铁马已随红旆去，同人犹著白衣来。到头功业须如此，莫为初心首重回。
送蕲州裴员外:正作南宫第一人，暂随霓旆怆离群。晓从阙下辞天子，春向江头待使君。五马尚迷青琐路，双鱼犹惹翠兰芬。明朝无路寻归处，禁树参差隔紫云。
代孔明哭先主:忆昔南阳顾草庐，便乘雷电捧乘舆。酌量诸夏须平取，期刻群雄待遍锄。南面未能成帝业，西陵那忍送宫车。九疑山下频惆怅，曾许微臣水共鱼。
送职方王郎中吏部刘员外自太原郑相公幕继奉征书归省署:双凤衔书次第飞，玉皇催促列仙归。云开日月临青琐，风卷烟霞上紫微。莲影一时空俭府，兰香同处扑尧衣。此生长扫朱门者，每向人间梦粉闱。
又代孔明哭先主:鲸鬣翻腾四海波，始将天意用干戈。尽驱神鬼随鞭策，全罩英雄入网罗。提剑尚残吴郡国，垂衣犹欠魏山河。鼎湖无路追仙驾，空使群臣泣血多。
贫女:平生不识绣衣裳，闲把荆钗亦自伤。镜里只应谙素貌，人间多自信红妆。当年未嫁还忧老，终日求媒即道狂。两意定知无说处，暗垂珠泪湿蚕筐。
寓怀:万古交驰一片尘，思量名利孰如身。长疑好事皆虚事，却恐闲人是贵人。老逐少来终不放，辱随荣后直须匀。劝君不用夸头角，梦里输赢总未真。
蜀中寓怀:千里烟霞锦水头，五丁开得也风流。春装宝阙重重树，日照仙州万万楼。蛙似公孙虽不守，龙如诸葛亦须休。此中无限英雄鬼，应对江山各自羞。
下第卧疾卢员外召游曲江:眼前何事不伤神，忍向江头更弄春。桂树既能欺贱子，杏花争肯采闲人。麻衣未掉浑身雪，皂盖难遮满面尘。珍重列星相借问，嵇康慵病也天真。
司天台:拂云朱槛捧昭回，静对铜浑水镜开。太史只知频奏瑞，苍生无计可防灾。景公进德星曾退，汉帝推诚日为回。何事旷官全不语，好天良月锁高台。
落花:落拓东风不藉春，吹开吹谢两何因。当时曾见笑筵主，今日自为行路尘。颜色却还天上女，馨香留与世间人。明年寒食重相见，零泪无端又满巾。
赴举别所知:腰剑囊书出户迟，壮心奇命两相疑。麻衣尽举一双手，桂树只生三两枝。黄祖不怜鹦鹉客，志公偏赏麒麟儿。叔牙忧我应相痛，回首天涯寄所思。
贺邢州卢员外:紫泥飞诏下金銮，列象分明世仰观。北省谏书藏旧草，南宫郎署握新兰。春归凤沼恩波暖，晓入鸳行瑞气寒。偏是此生栖息者，满衣零泪一时干。
方干隐居:咬咬嘎嘎水禽声，露洗松阴满院清。溪畔印沙多鹤迹，槛前题竹有僧名。问人远岫千重意，对客闲云一片情。早晚尘埃得休去，且将书剑事先生。
早春微雨:怪来莺蝶似凝愁，不觉看花暂湿头。疏影未藏千里树，远阴微翳万家楼。青罗舞袖纷纷转，红脸啼珠旋旋收。岁旱且须教济物，为霖何事爱风流。
谒翰林刘学士不遇:梦绕清华宴地深，洞宫横锁晓沈沈。鹏飞碧海终难见，鹤入青霄岂易寻。六尺羁魂迷定止，两行愁血谢知音。平生只耻凌风翼，随得鸣珂上禁林。
答刘书记见赠:吟近秋光思不穷，酷探骚雅愧无功。茫然心苦千篇拙，暝坐神凝万象空。月上开襟当北户，竹边回首揖西风。知音频有新诗赠，白雪纷纷落郢中。
贺友人及第:得水蛟龙失水鱼，此心相对两何如。敢辞今日须行卷，犹喜他年待荐书。松桂也应情未改，萍蓬争奈迹还疏。春风不见寻花伴，遥向青云泥子虚。
雨后过华岳庙:华山黑影霄崔嵬，金天□□门未开。雨淋鬼火灭不灭，风送神香来不来。墙外素钱飘似雪，殿前阴柏吼如雷。知君暗宰人间事，休把苍生梦里裁。
赠弹琴李处士:情知此事少知音，自是先生枉用心。世上几时曾好古，人前何必更沾襟。致身不似笙竽巧，悦耳宁如郑卫淫。三尺焦桐七条线，子期师旷两沈沈。
刘员外寄移菊:秋来缘树复缘墙，怕共平芜一例荒。颜色不能随地变，风流唯解逐人香。烟含细叶交加碧，露拆寒英次第黄。深谢栽培与知赏，但惭终岁待重阳。
南山:钝碧顽青几万秋，直无天地始应休。莫嫌尘土佯遮面，能向楼台强出头。霁色陡添千尺翠，夕阳闲放一堆愁。假饶不是神仙骨，终抱琴书向此游。
山中览刘书记新诗:记室新诗相寄我，蔼然清绝更无过。溪风满袖吹骚雅，岩瀑无时滴薜萝。云外山高寒色重，雪中松苦夜声多。静酬嘉唱对幽景，苍鹤羸栖古木柯。
早秋山中作:荣枯无路入千峰，肥遁谁谐此志同。司寇亦曾遭鲁黜，步兵何事哭途穷。桧松瘦健滴秋露，户牖虚明生晚风。山思更清人影绝，陇云飞入草堂中。
赋得寒月寄齐已:松下清风吹我襟，上方钟磬夜沈沈。已知庐岳尘埃绝，更忆寒山雪月深。高谢万缘消祖意，朗吟千首亦师心。岂知名出遍诸夏，石上栖禅竹影侵。
阴地关崇徽公主手迹:一拓纤痕更不收，翠微苍藓几经秋。谁陈帝子和番策，我是男儿为国羞。寒雨洗来香已尽，澹烟笼著恨长留。可怜汾水知人意，旁与吞声未忍休。
山中寄梁判官:归卧东林计偶谐，柴门深向翠微开。更无尘事心头起，还有诗情象外来。康乐公应频结社，寒山子亦患多才。星郎雅是道中侣，六艺拘牵在隗台。
禅林寺作寄刘书记:坐近松风骨自寒，茅斋直拶白雪边。玄关不闭何人到，此事谁论在佛先。天竺老师留一句，曹溪行者答全篇。今朝林下忘言说，强把新诗寄谪仙。
山中病后作:卧病厌厌三伏尽，商飙初自水边来。高峰枯槁骨偏峭，野树扶疏叶未摧。时序追牵从鬓改，蝉声酸急是谁催。云门不闭全无事，心外沈然一聚灰。
寄卫别驾:晓屐归来岳寺深，尝思道侣会东林。昏沈天竺看经眼，萧索净名老病心。云盖数重横陇首，苔花千点遍松阴。知君超达悟空旨，三径闲行抱素琴。
项羽庙:为虏为王尽偶然，有何羞见汉江船。停分天下犹嫌少，可要行人赠纸钱。
沧浪峡:走毂飞蹄过此傍，几人留意问沧浪。烟波莫笑趋名客，为爱朝宗日夜忙。
游侠儿:好把雄姿浑世尘，一场闲事莫因循。荆轲只为闲言语，不与燕丹了得人。
下第出春明门:曾和秋雨驱愁入，却向春风领恨回。深谢灞陵堤畔柳，与人头上拂尘埃。
望思台:君父昏蒙死不回，谩将平地筑高台。九层黄土是何物，销得向前冤恨来。
赠徐三十（一本作酬刘书记见赠第二首）:春满南宫白日长，夜来新值锦衣郎。朱排六相助神耸，玉衬一厅侵骨凉。砌竹拂袍争草色，庭花飘艳妒兰香。从今不羡乘槎客，曾到三星列宿傍。
牡丹:邀勒春风不早开，众芳飘后上楼台。数苞仙艳火中出，一片异香天上来。晓露精神妖欲动，暮烟情态恨成堆。知君也解相轻薄，斜倚阑干首重回。
赠宿将:校猎燕山经几春，雕弓白羽不离身。年来马上浑无力，望见飞鸿指似人。
春雨:大帝闲吹破冻风，青云融液流长空。天人醉引玄酒注，倾香旋入花根土。湿尘轻舞唐唐春，神娥无迹莓苔新。老农私与牧童论，纷纷便是仓箱本。
石版歌:云根劈裂雷斧痕，龙泉切璞青皮皴。直方挺质贞且真，当庭卓立凝顽神。春雨流膏成立文，主人性静看长新。明月夜来回短影，何如照冷太湖滨。
绯桃花歌:上帝春宫思丽绝，夭桃变态求新悦。便是花中倾国容，牡丹露泣长门月。野树滴残龙战血，曦车碾下朝霞屑。惆怅东风未解狂，争教此物芳菲歇。
塘上行:横塘日澹秋云隔，浪织轻飔罗幂幂。红绡撇水荡舟人，画桡掺掺柔荑白。鲤鱼虚掷无消息，花老莲疏愁未摘。却把金钗打绿荷，懊恼露珠穿不得。
铜雀台:但见西陵惨明月，女妓无因更相悦。有虞曾不有遗言，滴尽湘妃眼中血。
婕妤怨:莫恃芙蓉开满面，更有身轻似飞燕。不得团圆长近君，珪月鈋时泣秋扇。
悲哉行:云色阴沈弄秋气，危叶高枝恨深翠。用却春风力几多，微霜逼迫何容易。
江南曲:江南四月薰风低，江南女儿芳步齐。晚云接水共渺瀰，远沙叠草空萋萋。白苎不堪论古意，数花犹可醉前溪。孤舟有客归未得，乡梦欲成山鸟啼。
题陈将军别墅:明王猎士犹疏在，岩谷安居最有才。高虎壮言知鬼伏，葛龙闲卧待时来。云藏山色晴还媚，风约溪声静又回。不独春光堪醉客，庭除长见好花开。
湘浦有怀:鸿雁哀哀背朔方，余霞倒影画潇湘。长汀细草愁春浪，古渡寒花倚夕阳。鬼树夜分千炬火，渔舟朝卷一蓬霜。侬家本是持竿者，为爱明时入帝乡。
题陈处士山居:莲绕闲亭柳绕池，蝉吟暮色一枝枝。未逢皇泽搜遗逸，赢得青山避乱离。花圃春风邀客醉，茅檐秋雨对僧棋。樵童牧竖劳相问，岩穴从来出帝师。
和蒋进士秋日:晚雨霏微思杪秋，不堪才子尚羁游。尘随别骑东西急，波促年华日夜流。凉月云开光自远，古松风在韵难休。男儿但得功名立，纵是深恩亦易酬。
陈正字山居:一叶闲飞斜照里，江南仲蔚在蓬蒿。天衢云险驽骀蹇，月桂风和梦想劳。绕枕泉声秋雨细，对门山色古屏高。此中即是神仙地，引手何妨一钓鳌。
秋日送严湘侍御归京:蟾影珪圆湖始波，楚人相别恨偏多。知君有路升霄汉，独我无由出薜萝。虽道危时难进取，到逢清世又如何。谁听甯戚敲牛角，月落星稀一曲歌。
题王处士山居:云木沈沈夏亦寒，此中幽隐几经年。无多别业供王税，大半生涯在钓船。蜀魄叫回芳草色，鹭鸶飞破夕阳烟。干戈猬起能高卧，只个逍遥是谪仙。
秋望:云阴惨澹柳阴稀，游子天涯一望时。风闪雁行疏又密，地回江势急还迟。荣枯物理终难测，贵贱人生自不知。未达谁能多叹息，尘埃争损得男儿。
送谭孝廉赴举:鼓鼙声里寻诗礼，戈戟林间入镐京。好事尽从难处得，少年无向易中轻。也知贵贱皆前定，未见疏慵遂有成。吾道近来稀后进，善开金口答公卿。
途中逢友人:大道将穷阮籍哀，红尘深翳步迟回。皇天有意自寒暑，白日无情空往来。霄汉何年征赋客，烟花随处作愁媒。相逢且快眼前事，莫厌狂歌酒百杯。
和人湘中作:湘川湘岸两荒凉，孤雁号空动旅肠。一棹寒波思范蠡，满尊醇酒忆陶唐。年华蒲柳雕衰鬓，身迹萍蓬滞别乡。不及东流趋广汉，臣心日夜与天长。
赠陈望尧:若说精通事艺长，词人争及孝廉郎。秋萤短焰难盈案，邻烛余光不满行。鹄箭亲疏虽异的，桂花高下一般香。明时公道还堪信，莫遣锥锋久在囊。
悼范摅处士:家在五云溪畔住，身游巫峡作闲人。安车未至柴关外，片玉已藏坟土新。虽有公卿闻姓字，惜无知己脱风尘。到头积善成何事，天地茫茫秋又春。
送人:一轴烟花满口香，诸侯相见肯相忘。未闻珪璧为人弃，莫倦江山去路长。盈耳暮蝉催别骑，数杯浮蚁咽离肠。眼前多少难甘事，自古男儿当自强。
春暮途中:细雨如尘散暖空，数峰春色在云中。须知触目皆成恨，纵道多文争那穷。飞燕有情依旧阁，垂杨无力受东风。谁能会得乾坤意，九土枯荣自不同。
题陈正字林亭:晓烟轻翠拂帘飞，黄叶飘零弄所思。正是低摧吾道日，不堪惆怅异乡时。家林蛇豕方群起，宫沼龟龙未有期。赖有平原怜贱子，满亭山色惜吟诗。
秋夕书怀寄所知:秋萤一点雨中飞，独立黄昏思所知。三岛路遥身汩没，九天风急羽差池。年华逐浪催霜发，旅恨和云拂桂枝。不向故人言此事，异乡谁更念栖迟。
酬进士秦颙若:莺默平林燕别轩，相逢相笑话生前。低飞旅恨看霜叶，曲写归情向暮川。在野孤云终捧日，朝宗高浪本蒙泉。何劳怅望风雷便，且混鱼龙黩武年。
山中夜坐寄故里友生:展转檐前睡不成，一床山月竹风清。虫声促促催乡梦，桂影高高挂旅情。祸福既能知倚伏，行藏争不要分明。可怜任永真坚白，净洗双眸看太平。
物情:谁分万类二仪间，禀性高卑各自然。野鹤不栖葱蒨树，流莺长喜艳阳天。李斯溷鼠心应动，庄叟泥龟意已坚。成是败非如赋命，更教何处认愚贤。
金谷园:石家旧地聊登望，宠辱从兹信可惊。鸟度野花迷锦障，蝉吟古树想歌声。虽将玉貌同时死，却羡苍头此日生。多积黄金买刑戮，千秋成得绿珠名。
投所知:手欠东堂桂一枝，家书不敢便言归。挂檐晚雨思山阁，拂岸烟岚忆钓矶。公道甚平才自薄，丹霄好上力犹微。谁能借与抟扶势，万里飘飘试一飞。
赠友弟:萤焰烧心雪眼劳，未逢佳梦见三刀。他时讵有盐梅味，今日犹疑腹背毛。金埒晓羁千里骏，玉轮寒养一枝高。谁能终岁摇赪尾，唯唯洋洋向碧涛。
春日喜逢乡人刘松:故人不见五春风，异地相逢岳影中。旧业久抛耕钓侣，新闻多说战争功。生民有恨将谁诉，花木无情只自红。莫把少年愁过日，一尊须对夕阳空。
夏日别余秀才:岳麓云深麦雨秋，满倾杯酒对湘流。沙边细柳牵行色，水面轻烟画别愁。敢待傅岩成好梦，任从磻石挂纤钩。镜机冲漠非吾事，自要青云识五侯。
庐陵九日:菊花山在碧江东，冷酒清吟兴莫穷。四十三年秋里过，几多般事乱来空。虽惊故国音书绝，犹喜新知语笑同。竟日开门无客至，笛声迢递夕阳中。
和彭进士秋日游靖居山寺:秋山入望已无尘，况得闲游谢事频。问著尽能言祖祖，见时应不是真真。添瓶野水遮还急，伴塔幽花落又新。自笑未曾同逸步，终非宗炳社中人。
和彭进士感怀:人生谁肯便甘休，遇酒逢花且共游。若向云衢陪骥尾，直须天畔落旄头。三编大雅曾关兴，一册南华旋解忧。四海英雄多独断，不知何者是长筹。
寄题从兄坤载村居:邻并无非樵钓者，庄生物论宛然齐。雨中寒树愁鸱立，江上残阳瘦马嘶。说与众佣同版筑，吕将群叟共磻溪。覆巢破卵方堪惧，取次梧桐凤且栖。
送黄宾于赴举:秋风昨夜满潇湘，衰柳残蝉思客肠。早是乱来无胜事，更堪江上揖离觞。澄潭跃鲤摇轻浪，落日飞凫趁远樯。渔父不须探去意，一枝春褭月中央。
冬日喜逢吴价:垂杨烟薄井梧空，千里游人驻断蓬。志意不因多事改，鬓毛难与别时同。莺迁犹待销冰日，鹏起还思动海风。穷达他年如赋命，且陶真性一杯中。
题刘处士居:压破岚光半亩余，竹轩兰砌共清虚。泉经小槛声长急，月过修篁影旋疏。溪鸟时时窥户牖，山云往往宿庭除。干戈谩道因天意，渭水高人自钓鱼。
送李尊师归临川:蟠桃一别几千春，谪下人间作至人。尘外烟霞吟不尽，鼎中龙虎伏初驯。除存紫府无他意，终向青冥举此身。辞我麻姑山畔去，蔡经踪迹必相亲。
投知:西望长安路几千，迟回不为别家难。酌量才地心虽动，点检囊装意又阑。自是远人多蹇滞，近来仙榜半孤寒。嘶风重诉牵盐耻，伯乐何妨转眼看。
吴处士寄香兼劝入道:谢寄精专一捻香，劝予朝礼仕虚皇。须知十极皆臣妾，岂止遗生奉混茫。空挂黄衣宁续寿，曾闻玄教在知常。但居平易俟天命，便是长生不死乡。
草虫:如缲如织暮幽幽，应节催年使我愁。行客语停孤店月，高人梦断一床秋。风低藓径疑偏急，雨咽槐亭得暂休。须付画堂兰烛畔，歌怀醉耳两悠悠。
咏柳:日近烟饶还有意，东垣西掖几千株。牵仍别恨知难尽，夸衒春光恐更无。解引人情长婉约，巧随风势强盘纡。天应绣出繁华景，处处茸丝惹路衢。
寄所知:曾将俎豆为儿戏，争奈干戈阻素心。遁去不同秦客逐，病来还作越人吟。名流古集典衣买，僻寺奇花贳酒寻。从道趣时身计拙，如非所好肯开襟。
雪:上帝无私意甚微，欲教霖雨更光辉。也知出处花相似，可到贫家影便稀。云汉风多银浪溅，昆山火后玉灰飞。高楼四望吟魂敛，却忆明皇月殿归。
绯桃花:茫茫天意为谁留，深染夭桃备胜游。未醉已知醒后忆，欲开先为落时愁。痴蛾乱扑灯难灭，跃鲤傍惊电不收。何事梨花空似雪，也称春色是悠悠。
同友人秋日登庾楼:兰摧菊暗不胜秋，倚著高楼思莫收。六代风光无问处，九条烟水但凝愁。谁能百岁长闲去，只个孤帆岂自由。欲学仲宣知是否，臂弓腰剑逐时流。
同友生春夜闻雨:春雨三更洗物华，乱和丝竹响豪家。滴繁知在长条柳，点重愁看破朵花。檐静尚疑兼雾细，灯摇应是逐风斜。此时童叟浑无梦，为喜流膏润谷芽。
同友生题僧院杜鹃花（得春字）:若比众芳应有在，难同上品是中春。牡丹为性疏南国，朱槿操心不满旬。留得却缘真达者，见来宁作独醒人。鹤林太盛今空地，莫放枝条出四邻。
春日题陈正字林亭:周回胜异似仙乡，稍减愁人日月长。幕绕虚檐高岫色，镜临危槛小池光。丝垂杨柳当风软，玉折含桃倚径香。南北近来多少事，数声横笛怨斜阳。
送河南韦主簿归京:岩风爱日泪阑干，去住情途各万端。世乱敢言离别易，时清犹道路行难。舟维晚雨湘川暗，袖拂晴岚岘首寒。见说满朝亲友在，肯教憔悴出长安。
喻道:汉武秦皇漫苦辛，那思俗骨本含真。不知流水潜催老，未悟三山也是尘。牢落沙丘终古恨，寂寥函谷万年春。长生客待仙桃饵，月里婵娟笑煞人。
山中:一簇烟霞荣辱外，秋山留得傍檐楹。朝钟暮鼓不到耳，明月孤云长挂情。世上路岐何缭绕，水边蓑笠称平生。寻思阮籍当时意，岂是途穷泣利名。
同玄昶上人观山榴:病随支遁偶行行，正见榴花独满庭。瘦竹成林人不看，却应著得强青青。
别李将军:一拜虬髭便受恩，宫门细柳五摇春。男儿自古多离别，懒对英雄泪满巾。
早鸡:锦翅朱冠惊四邻，稻粱恩重职司晨。不知下土兵难戢，但报明时向国人。
别友:北吹微微动旅情，不堪分手在平明。寒鸡不待东方曙，唤起征人蹋月行。
草檄答南蛮有咏:辞天出塞阵云空，雾卷霞开万里通。亲受虎符安宇宙，誓将龙剑定英雄。残霜敢冒高悬日，秋叶争禁大段风。为报南蛮须屏迹，不同蜀将武侯功。
寒食都门作:二年寒食住京华，寓目春风万万家。金络马衔原上草，玉颜人折路傍花。轩车竞出红尘合，冠盖争回白日斜。谁念都门两行泪，故园寥落在长沙。
薄命妾:阿娇初失汉皇恩，旧赐罗衣亦罢薰。倚枕夜悲金屋雨，卷帘朝泣玉楼云。宫前叶落鸳鸯瓦，架上尘生翡翠裙。龙骑不巡时渐久，长门空掩绿苔纹。
独不见:玉关一自有氛埃，年少从军竟未回。门外尘凝张乐榭，水边香灭按歌台。窗残夜月人何处，帘卷春风燕复来。万里寂寥音信绝，寸心争忍不成灰。
交河塞下曲:交河冰薄日迟迟，汉将思家感别离。塞北草生苏武泣，陇西云起李陵悲。晓侵雉堞乌先觉，春入关山雁独知。何处疲兵心最苦，夕阳楼上笛声时。
车遥遥:自从车马出门朝，便入空房守寂寥。玉枕夜残鱼信绝，金钿秋尽雁书遥。脸边楚雨临风落，头上春云向日销。芳草又衰还不至，碧天霜冷转无憀。
早发潜水驿谒郎中员外:半床秋月一声鸡，万里行人费马蹄。青野雾销凝晋洞，碧山烟散避秦溪。楼台稍辨乌城外，更漏微闻鹤柱西。已是大仙怜后进，不应来向武陵迷。
赠渔者:不愧人间万户侯，子孙相继老扁舟。往来南越谙鲛室，生长东吴识蜃楼。自为钓竿能遣闷，不因萱草解销忧。羡君独得逃名趣，身外无机任白头。
自岭下泛鹢到清远峡作:乘船浮鹢下韶水，绝境方知在岭南。薜荔雨余山自黛，蒹葭烟尽岛如蓝。旦游萧帝新松寺，夜宿嫦娥桂影潭。不为箧中书未献，便来兹地结茅庵。
题周瑜将军庙:共说生前国步难，山川龙战血漫漫。交锋魏帝旌旂退，委任君王社稷安。庭际雨余春草长，庙前风起晚光残。功勋碑碣今何在，不得当时一字看。
咏史诗。乌江:争帝图王势已倾，八千兵散楚歌声。乌江不是无船渡，耻向东吴再起兵。
咏史诗。章华台:茫茫衰草没章华，因笑灵王昔好奢。台土未干箫管绝，可怜身死野人家。
咏史诗。细腰宫:楚王辛苦战无功，国破城荒霸业空。唯有青春花上露，至今犹泣细腰宫。
咏史诗。沙苑:冯翊南边宿雾开，行人一步一裴回。谁知此地凋残柳，尽是高欢败后栽。
咏史诗。石城:古郢云开白雪楼，汉江还绕石城流。何人知道寥天月，曾向朱门送莫愁。
咏史诗。荆山:抱玉岩前桂叶稠，碧谿寒水至今流。空山落日猿声叫，疑是荆人哭未休。
咏史诗。阳台:楚国城池飒已空，阳台云雨过无踪。何人更有襄王梦，寂寂巫山十二重。
咏史诗。居延:漠漠平沙际碧天，问人云此是居延。停骖一顾犹魂断，苏武争禁十九年。
咏史诗。沛宫:汉高辛苦事干戈，帝业兴隆俊杰多。犹恨四方无壮士，还乡悲唱大风歌。
咏史诗。金谷园:一自佳人坠玉楼，繁华东逐洛河流。唯余金谷园中树，残日蝉声送客愁。
咏史诗。湘川:虞舜南捐万乘君，灵妃挥涕竹成纹。不知精魄游何处，落日潇湘空白云。
咏史诗。夷门:六龙冉冉骤朝昏，魏国贤才杳不存。唯有侯嬴在时月，夜来空自照夷门。
咏史诗。黄金台:北乘羸马到燕然，此地何人复礼贤。若问昭王无处所，黄金台上草连天。
咏史诗。夷陵:夷陵城阙倚朝云，战败秦师纵火焚。何事三千珠履客，不能西御武安君。
咏史诗。汉江:汉江一带碧流长，两岸春风起绿杨。借问胶船何处没，欲停兰棹祀昭王。
咏史诗。苍梧:有虞龙驾不西还，空委箫韶洞壑间。无计得知陵寝处，愁云长满九疑山。
咏史诗。陈宫:陈国机权未可涯，如何后主恣娇奢。不知即入宫中井，犹自听吹玉树花。
咏史诗。即墨:即墨门开纵火牛，燕师营里血波流。固存不得田单术，齐国寻成一土丘。
咏史诗。五湖:东上高山望五湖，雪涛烟浪起天隅。不知范蠡乘舟后，更有功臣继踵无。
咏史诗。易水:一旦秦皇马角生，燕丹归北送荆卿。行人欲识无穷恨，听取东流易水声。
咏史诗。长平:长平瓦震武安初，赵卒俄成戏鼎鱼。四十万人俱下世，元戎何用读兵书。
咏史诗。西园:月满西园夜未央，金风不动邺天凉。高情公子多秋兴，更领诗人入醉乡。
咏史诗。长沙:江上南风起白蘋，长沙城郭异咸秦。故乡犹自嫌卑湿，何况当时赋鵩人。
咏史诗。圯桥:庙算张良独有余，少年逃难下邳初。逡巡不进泥中履，争得先生一卷书。
咏史诗。铜雀台:魏武龙舆逐逝波，高台空按望陵歌。遏云声绝悲风起，翻向樽前泣翠娥。
咏史诗。东晋:石头城下浪崔嵬，风起声疑出地雷。何事苻坚太相小，欲投鞭策过江来。
咏史诗。吴江:子胥今日委东流，吴国明朝亦古丘。大笑夫差诸将相，更无人解守苏州。
咏史诗。武关:战国相持竟不休，武关才掩楚王忧。出门若取灵均语，岂作咸阳一死囚。
咏史诗。垓下:拔山力尽霸图隳，倚剑空歌不逝骓。明月满营天似水，那堪回首别虞姬。
咏史诗。郴县:义帝南迁路入郴，国亡身死乱山深。不知埋恨穷泉后，几度西陵片月沉。
咏史诗。东海:东巡玉辇委泉台，徐福楼船尚未回。自是祖龙先下世，不关无路到蓬莱。
咏史诗。故宜城:武安南伐勒秦兵，疏凿功将夏禹并。谁谓长渠千载后，水流犹入故宜城。
咏史诗。成都:杜宇曾为蜀帝王，化禽飞去旧城荒。年年来叫桃花月，似向春风诉国亡。
咏史诗。檀溪:三月襄阳绿草齐，王孙相引到檀溪。的卢何处埋龙骨，流水依前绕大堤。
咏史诗。李陵台:北入单于万里疆，五千兵败滞穷荒。英雄不伏蛮夷死，更筑高台望故乡。
咏史诗。河梁:汉家英杰出皇都，携手河梁话入胡。不是子卿全大节，也应低首拜单于。
咏史诗。轵道:汉祖西来秉白旄，子婴宗庙委波涛。谁怜君有翻身术，解向秦宫杀赵高。
咏史诗。汉宫:明妃远嫁泣西风，玉箸双垂出汉宫。何事将军封万户，却令红粉为和戎。
咏史诗。华亭:陆机西没洛阳城，吴国春风草又青。惆怅月中千岁鹤，夜来犹为唳华亭。
咏史诗。东山:五马南浮一化龙，谢安入相此山空。不知携妓重来日，几树莺啼谷口风。
咏史诗。杀子谷:举国贤良尽泪垂，扶苏屈死树边时。至今谷口泉呜咽，犹似秦人恨李斯。
咏史诗。马陵:坠叶萧萧九月天，驱兵独过马陵前。路傍古木虫书处，记得将军破敌年。
咏史诗。玉门关:西戎不敢过天山，定远功成白马闲。半夜帐中停烛坐，唯思生入玉门关。
咏史诗。滹沱河:光武经营业未兴，王郎兵革正凭陵。须知后汉功臣力，不及滹沱一片冰。
咏史诗。黄河:博望沉埋不复旋，黄河依旧水茫然。沿流欲共牛郎语，只得灵槎送上天。
咏史诗。凤凰台:秦娥一别凤凰台，东入青冥更不回。空有玉箫千载后，遗声时到世间来。
咏史诗。五丈原:蜀相西驱十万来，秋风原下久裴回。长星不为英雄住，半夜流光落九垓。
咏史诗。平城:汉帝西征陷虏尘，一朝围解议和亲。当时已有吹毛剑，何事无人杀奉春。
咏史诗。汴水:千里长河一旦开，亡隋波浪九天来。锦帆未落干戈起，惆怅龙舟更不回。
咏史诗。兰台宫:迟迟春日满长空，亡国离宫蔓草中。宋玉不忧人事变，从游那赋大王风。
咏史诗。金牛驿:山岭千重拥蜀门，成都别是一乾坤。五丁不凿金牛路，秦惠何由得并吞。
咏史诗。望思台:太子衔冤去不回，临皋从筑望思台。至今汉武销魂处，犹有悲风木上来。
咏史诗。邯郸:晓入邯郸十里春，东风吹下玉楼尘。青娥莫怪频含笑，记得当年失步人。
咏史诗。箕山:寂寂箕山春复秋，更无人到此溪头。弃瓢岩畔中宵月，千古空闻属许由。
咏史诗。会稽山:越王兵败已山栖，岂望全生出会稽。何事夫差无远虑，更开罗网放鲸鲵。
咏史诗。不周山:共工争帝力穷秋，因此捐生触不周。遂使世间多感客，至今哀怨水东流。
咏史诗。虞坂:悠悠虞坂路欹斜，迟日和风簇野花。未省孙阳身没后，几多骐骥困盐车。
咏史诗。秦庭:楚国君臣草莽间，吴王戈甲未东还。包胥不动咸阳哭，争得秦兵出武关。
咏史诗。延平津:延平津路水溶溶，峭壁巍岑一万重。昨夜七星潭底见，分明神剑化为龙。
咏史诗。瑶池:阿母瑶池宴穆王，九天仙乐送琼浆。漫矜八骏行如电，归到人间国已亡。
咏史诗。铜柱:一柱高标险塞垣，南蛮不敢犯中原。功成自合分茅土，何事翻衔薏苡冤。
咏史诗。关西:杨震幽魂下北邙，关西踪迹遂荒凉。四知美誉留人世，应与乾坤共久长。
咏史诗。高阳池:古人未遇即衔杯，所贵愁肠得酒开。何事山公持玉节，等闲深入醉乡来。
咏史诗。泸水:五月驱兵入不毛，月明泸水瘴烟高。誓将雄略酬三顾，岂惮征蛮七纵劳。
咏史诗。细柳营:文帝銮舆劳北征，条侯此地整严兵。辕门不峻将军令，今日争知细柳营。
咏史诗。叶县:叶公丘墓已尘埃，云矗崇墉亦半摧。借问往年龙见日，几多风雨送将来。
咏史诗。杜邮:自古功成祸亦侵，武安冤向杜邮深。五湖烟月无穷水，何事迁延到陆沉。
咏史诗。柯亭:一宿柯亭月满天，笛亡人没事空传。中郎在世无甄别，争得名垂尔许年。
咏史诗。葛陂:长房回到葛陂中，人已登真竹化龙。莫道神仙难顿学，嵇生自是不遭逢。
咏史诗。博浪沙:嬴政鲸吞六合秋，削平天下虏诸侯。山东不是无公子，何事张良独报仇。
咏史诗。陇西:乘春来到陇山西，隗氏城荒碧草齐。好笑王元不量力，函关那受一丸泥。
咏史诗。白帝城:蜀江一带向东倾，江上巍峨白帝城。自古山河归圣主，子阳虚共汉家争。
咏史诗。牛渚:温峤南归辍棹晨，燃犀牛渚照通津。谁知万丈洪流下，更有朱衣跃马人。
咏史诗。朝歌:长嗟墨翟少风流，急管繁弦似寇仇。若解闻韶知肉味，朝歌欲到肯回头。
咏史诗。谷口:一旦天真逐水流，虎争龙战为诸侯。子真独有烟霞趣，谷口耕锄到白头。
咏史诗。武陵溪:一溪春水彻云根，流出桃花片片新。若道长生是虚语，洞中争得有秦人。
咏史诗。大泽:白蛇初断路人通，汉祖龙泉血刃红。不是咸阳将瓦解，素灵那哭月明中。
咏史诗。渑池:日照荒城芳草新，相如曾此挫强秦。能令百二山河主，便作樽前击缶人。
咏史诗。岘山:晓日登临感晋臣，古碑零落岘山春。松间残露频频滴，酷似当时堕泪人。
咏史诗。赤壁:烈火西焚魏帝旗，周郎开国虎争时。交兵不假挥长剑，已挫英雄百万师。
咏史诗。田横墓:古墓崔巍约路岐，歌传薤露到今时。也知不去朝黄屋，只为曾烹郦食其。
咏史诗。青门:汉皇提剑灭咸秦，亡国诸侯尽是臣。唯有东陵守高节，青门甘作种瓜人。
咏史诗。姑苏台:吴王恃霸弃雄才，贪向姑苏醉醁醅。不觉钱塘江上月，一宵西送越兵来。
咏史诗。息城:息亡身入楚王家，回首春风一面花。感旧不言长掩泪，只应翻恨有容华。
咏史诗。上蔡:上蔡东门狡兔肥，李斯何事忘南归。功成不解谋身退，直待云阳血染衣。
咏史诗。鸿沟:虎倦龙疲白刃秋，两分天下指鸿沟。项王不觉英雄挫，欲向彭门醉玉楼。
咏史诗。褒城:恃宠娇多得自由，骊山举火戏诸侯。只知一笑倾人国，不觉胡尘满玉楼。
咏史诗。金陵:侯景长驱十万人，可怜梁武坐蒙尘。生前不得空王力，徒向金田自舍身。
咏史诗。洛阳（一作司空图诗）:石勒童年有战机，洛阳长啸倚门时。晋朝不是王夷甫，大智何由得预知。
咏史诗。番禺:重冈复岭势崔巍，一卒当关万卒回。不是大夫多辨说，尉他争肯筑朝台。
咏史诗。汨罗:襄王不用直臣筹，放逐南来泽国秋。自向波间葬鱼腹，楚人徒倚济川舟。
咏史诗。彭泽:英杰那堪屈下僚，便栽门柳事萧条。凤凰不共鸡争食，莫怪先生懒折腰。
咏史诗。涿鹿:涿鹿茫茫白草秋，轩辕曾此破蚩尤。丹霞遥映祠前水，疑是成川血尚流。
咏史诗。洞庭:五月扁舟过洞庭，鱼龙吹浪水云腥。轩辕黄帝今何在，回首巴山芦叶青。
咏史诗。商郊:莺啭商郊百草新，殷汤遗迹在荒榛。谁知继桀为天子，便是当初祝网人。
咏史诗。傅岩:岩前版筑不求伸，方寸那希据要津。自是武丁安寝夜，一宵宫里梦贤人。
咏史诗。首阳山:孤竹夷齐耻战争，望尘遮道请休兵。首阳山倒为平地，应始无人说姓名。
咏史诗。孟津:秋风飒飒孟津头，立马沙边看水流。见说武王东渡日，戎衣曾此叱阳侯。
咏史诗。流沙:七雄戈戟乱如麻，四海无人得坐家。老氏却思天竺住，便将徐甲去流沙。
咏史诗。邓城:邓侯城垒汉江干，自谓深根百世安。不用三甥谋楚计，临危方觉噬脐难。
咏史诗。召陵:小白匡周入楚郊，楚王雄霸亦咆哮。不思管仲为谋主，争取言征缩酒茅。
咏史诗。绵山:亲在要君召不来，乱山重叠使空回。如何坚执尤人意，甘向岩前作死灰。
咏史诗。鲁城:鲁公城阙已丘墟，荒草无由认玉除。因笑臧孙才智少，东门钟鼓祀鶢鶋。
咏史诗。骕骦陂:行行西至一荒陂，因笑唐公不见机。莫惜骕骦输令尹，汉东宫阙早时归。
咏史诗。夹谷:夹谷莺啼三月天，野花芳草整相鲜。来时不见侏儒死，空笑齐人失措年。
咏史诗。吴宫:草长黄池千里余，归来宗庙已丘墟。出师不听忠臣谏，徒耻穷泉见子胥。
咏史诗。摩笄山:春草绵绵岱日低，山边立马看摩笄。黄莺也解追前事，来向夫人死处啼。
咏史诗。濮水:青春行役思悠悠，一曲汀蒲濮水流。正见涂中龟曳尾，令人特地感庄周。
咏史诗。柏举:野田极目草茫茫，吴楚交兵此路傍。谁料伍员入郢后，大开陵寝挞平王。
咏史诗。望夫山:一上青山便化身，不知何代怨离人。古来节妇皆销朽，独尔不为泉下尘。
咏史诗。金义岭:凿开山岭引湘波，上去昭回不较多。无限鹊临桥畔立，适来天道过天河。
咏史诗。云云亭:一上高亭日正晡，青山重叠片云无。万年松树不知数，若个虬枝是大夫。
咏史诗。阿房宫:新建阿房壁未干，沛公兵已入长安。帝王苦竭生灵力，大业沙崩固不难。
咏史诗。沙丘:年年游览不曾停，天下山川欲遍经。堪笑沙丘才过处，銮舆风过鲍鱼腥。
咏史诗。咸阳:一朝阎乐统群凶，二世朝廷扫地空。唯有渭川流不尽，至今犹绕望夷宫。
咏史诗。废丘山:此水虽非禹凿开，废丘山下重萦回。莫言只解东流去，曾使章邯自杀来。
咏史诗。广武山:数罪楚师应夺气，底须多论破深艰。仓皇斗智成何语，遗笑当时广武山。
咏史诗。长安:关东新破项王归，赤帜悠扬日月旗。从此汉家无敌国，争教彭越受诛夷。
咏史诗。鸿门:项籍鹰扬六合晨，鸿门开宴贺亡秦。樽前若取谋臣计，岂作阴陵失路人。
咏史诗。汉中:荆棘苍苍汉水湄，将坛烟草覆余基。适来投石空江上，犹似龙颜纳谏时。
咏史诗。泜水:韩信经营按镆铘，临戎叱咤有谁加。犹疑转战逢勍敌，更向军中问左车。
咏史诗。高阳:路入高阳感郦生，逢时长揖便论兵。最怜伏轼东游日，下尽齐王七十城。
咏史诗。四皓庙:四皓忘机饮碧松，石岩云殿隐高踪。不知俱出龙楼后，多在商山第几重。
咏史诗。昆明池:欲出昆明万里师，汉皇习战此穿池。如何一面图攻取，不念生灵气力疲。
咏史诗。回中:武皇无路及昆丘，青鸟西沈陇树秋。欲问生前躬祀日，几烦龙驾到泾州。
咏史诗。东门:何人知足反田庐，玉管东门饯二疏。岂是不荣天子禄，后贤那使久闲居。
咏史诗。射熊馆:汉帝荒唐不解忧，大夸田猎废农收。子云徒献长杨赋，肯念高皇沐雨秋。
咏史诗。昆阳:师克由来在协和，萧王兵马固无多。谁知大敌昆阳败，却笑前朝困楚歌。
咏史诗。颍川:古贤高尚不争名，行止由来动杳冥。今日浪为千里客，看花惭上德星亭。
咏史诗。江夏:黄祖才非长者俦，祢衡珠碎此江头。今来鹦鹉洲边过，惟有无情碧水流。
咏史诗。官渡:本初屈指定中华，官渡相持勒虎牙。若使许攸财用足，山河争得属曹家。
咏史诗。灞岸:长安城外白云秋，萧索悲风灞水流。因想汉朝离乱日，仲宣从此向荆州。
咏史诗。濡须桥:徒向濡须欲受降，英雄才略独无双。天心不与金陵便，高步何由得渡江。
咏史诗。豫州:策马行行到豫州，祖生寂寞水空流。当时更有三年寿，石勒寻为关下囚。
咏史诗。八公山:苻坚举国出西秦，东晋危如累卵晨。谁料此山诸草木，尽能排难化为人。
咏史诗。下第:翰苑何时休嫁女，文昌早晚罢生儿。上林新桂年年发，不许平人折一枝。
咏史诗。赠薛涛（一作王建诗）:万里桥边女校书，枇杷花下闭门居。扫眉才子知多少，管领春风总不如。
采莲:采莲女儿避残热，隔夜相期侵早发。指剥春葱腕似雪，画桡轻拨蒲根月。兰舟尺速有输赢，先到河湾赌何物。才到河湾分首去，散在花间不知处。
元日:晨鸡两遍报更阑，刁斗无声晓漏干。暖日映山调正气，东风入树舞残寒。轩车欲识人间感，献岁须来帝里看。才酌屠苏定年齿，坐中惟笑鬓毛斑。
别从兄郜:展翅开帆只待风，吹嘘成事古今同。已呼断雁归行里，全胜枯鳞在辙中。若许死前恩少报，终期言下命潜通。临岐再拜无余事，愿取文章达圣聪。
寄江陵王少府:分手频曾变寒暑，迢迢远意各何如。波涛一阻两乡梦，岁月无过双鲤鱼。吟处落花藏笔砚，睡时斜雨湿图书。此来俗辈皆疏我，唯有故人心不疏。
题睦州乌龙山禅居:曙后月华犹冷湿，自知坐卧逼天宫。晨鸡未暇鸣山底，早日先来照屋东。人世驱驰方丈内，海波摇动一杯中。伴师长住应难住，归去仍须入俗笼。
寄杭州于郎中:虽云圣代识贤明，自是山河应数生。大雅篇章无弟子，高门世业有公卿。入楼早月中秋色，绕郭寒潮半夜声。白屋青云至悬阔，愚儒肝胆若为倾。
寄灵武胡常侍:青云直上路初通，已在明君倚注中。欲遣为霖安九有，先令作相赞东宫。自从忠谠承天眷，更用文篇续国风。最是何人感恩德，谢敷星下钓渔翁。
上张舍人:海内芳声谁可并，承家三代相门深。剖符已副东人望，援笔曾传圣主心。此地清廉惟饮水，四方焦热待为霖。他年莫学鸱夷子，远泛扁舟用铸金。
题慈溪张丞壁:因君贰邑蓝溪上，遣我维舟红叶时。共向乡中非半面，俱惊鬓里有新丝。伫看孤洁成三考，应笑愚疏舍一枝。貌似故人心尚喜，相逢况是旧相知。
赠邻居袁明府:隔竹每呼皆得应，二心亲熟更如何。文章锻炼犹相似，年齿参差不校多。雨后卷帘看越岭，更深欹枕听湖波。朝昏幸得同醒醉，遮莫光阴自下坡。
孙氏林亭:池亭才有二三亩，风景胜于千万家。瑟瑟林排全巷竹，猩猩血染半园花。并床欹枕逢春尽，援笔持杯到日斜。丱角相知成白首，而今欢笑莫咨嗟。
漳州阳亭言事寄于使君:谢守登城对远峰，金英泛泛满金钟。楼头风景八九月，床下水云千万重。红旆朝昏虽许近，清才今古定难逢。鲤鱼纵是凡鳞鬣，得在膺门合作龙。
别胡中丞:二年朝夜见双旌，心魄知恩梦亦惊。幽贱粗能分菽麦，从容岂合遇公卿。吹嘘若自毫端出，羽翼应从肉上生。却恨此身唯一死，空将一死报犹轻。
游张公洞寄陶校书:步步势穿江底去，此中危滑转身难。下蒸阴气松萝湿，外制温风杖屦寒。数里烟云方觉异，前程世界更应宽。由来委曲寻仙路，不似先生换骨丹。
题睦州郡中千峰榭:岂知平地似天台，朱户深沈别径开。曳响露蝉穿树去，斜行沙鸟向池来。窗中早月当琴榻，墙上秋山入酒杯。何事此中如世外，应缘羊祜是仙才。
登新城县楼赠蔡明府:杨震东来是宦游，政成登此自消忧。草中白道穿村去，树里清溪照郭流。纵目四山宜永日，开襟五月似高秋。不知县籍添新户，但见川原桑柘稠。
和于中丞登扶风亭:避石攀萝去不迷，行时举步似丹梯。东轩海日已先照，下界晨鸡犹未啼。郭里云山全占寺，村前竹树半藏溪。谢公吟望多来此，此地应将岘首齐。
赠信州高员外:溪势盘回绕郡流，饶阳春色满溪楼。岂唯啼鸟催人醉，更有繁花笑客愁。蹇拙命中迷直道，仁慈风里驻扁舟。膺门若感深恩去，终杀微躯未足酬。
送弟子伍秀才赴举:天遣相门延积庆，今同太庙荐嘉宾。柳条此日同谁折，桂树明年为尔春。倚棹寒吟渔浦月，垂鞭醉入凤城尘。由来不要文章得，要且文章出众人。
贻高谠:都缘相府有宗兄，却恐妨君正路行。石上长松自森秀，雪中孤玉更凝明。西陵晓月中秋色，北固军鼙半夜声。幸有清才与洪笔，何愁高节不公卿。
题长洲陈明府小亭:坐看孤峭却劳神，还是微吟到日曛。松鹤认名呼得下，沙蝉飞处听犹闻。夜阑亦似深山月，雨后唯关满屋云。便此消遥应不易，朱衣红旆未容君。
送朱二十赴涟水:到县却应嫌水阔，离家终是见山疏。笙歌不驻难辞酒，舟楫将行负担书。为政必能安楚老，向公犹可钓淮鱼。鸾凰取便多如此，掠地斜飞上太虚。
德政上睦州胡中丞:上德由来合动天，旌旗到日是丰年。群书已熟无人似，五字研成举世传。莫道政声同宇宙，须知紫气满山川。岂唯里巷皆苏息，犹有恩波及钓船。
袁明府以家酝寄余余以山梅答赠非唯四韵兼亦双关:封匏寄酒提携远，织笼盛梅答赠迟。九度搅和谁用法，四边窥摘自攀枝。樽罍泛蚁堪尝日，童稚驱禽欲熟时。毕卓醉狂潘氏少，倾来掷去恰相宜。
送叶秀才赴举兼呈吕少监:君辞旧里一年期，艺至心身亦自知。尊尽离人看北斗，月寒惊鹊绕南枝。书回册市砧应绝，棹出村潭菊未衰。与尔相逢终不远，昨闻秘监在台墀。
自缙云赴郡溪流百里轻棹一发曾不崇朝…段郎中:激箭溪湍势莫凭，飘然一叶若为乘。仰瞻青壁开天罅，斗转寒湾避石棱。巢鸟夜惊离岛树，啼猿昼怯下岩藤。此中明日寻知己，恐似龙门不易登。
胡中丞早梅:不独闲花不共时，一株寒艳尚参差。凌晨未喷含霜朵，应候先开亚水枝。芬郁合将兰并茂，凝明应与雪相宜。谢公吟赏愁飘落，可得更拈长笛吹。
牡丹:借问庭芳早晚栽，座中疑展画屏开。花分浅浅胭脂脸，叶堕殷殷腻粉腮。红砌不须夸芍药，白蘋何用逞重台。殷勤为报看花客，莫学游蜂日日来。
观项信水墨:险峭虽从笔下成，精能皆自意中生。倚云孤桧知无朽，挂壁高泉似有声。转扇惊波连岸动，回灯落日向山明。小年师祖过今祖，异域应传项信名。
书桃花坞周处士壁:醉吟雪月思深苦，思苦神劳华发生。自学古贤修静节，唯应野鹤识高情。细泉出石飞难尽，孤烛和云湿不明。何事懒于嵇叔夜，更无书札答公卿。
叙雪寄喻凫:密片无声急复迟，纷纷犹胜落花时。从容不觉藏苔径，宛转偏宜傍柳丝。透室虚明非月照，满空回散是风吹。高人坐卧才方逸，援笔应成六出词。
叙雪寄喻凫（一作杜荀鹤）:密片繁声旋不销，萦风杂霰转飘飖。澄江莫蔽长流色，衰柳难黏自动条。湿气添寒酤酒夜，素花迎曙卷帘朝。此时明径无行迹，唯望徽之问寂寥。
哭秘书姚少监:寒空此夜落文星，星落文留万古名。入室几人成弟子，为儒是处哭先生。家无谏草逢明代，国有遗篇续正声。晓向平原陈葬礼，悲风吹雨湿铭旌。
送人宰永泰:北人虽泛南流水，称意南行莫恨赊。道路先经毛竹岭，风烟渐近刺桐花。舟停渔浦犹为客，县入樵溪似到家。下马政声王事少，应容闲吏日高衙。
旅次洋州寓居郝氏林亭:举目纵然非我有，思量似在故山时。鹤盘远势投孤屿，蝉曳残声过别枝。凉月照窗欹枕倦，澄泉绕石泛觞迟。青云未得平行去，梦到江南身旅羁。
茅山赠洪拾遗:圣代谏臣停谏舌，求归故里傲云霞。溪头讲树缆渔艇，箧里朝衣输酒家。但爱身闲辞禄俸，那嫌岁计在桑麻。我来幸与诸生异，问答时容近绛纱。
睦州吕郎中郡中环溪亭:为是仙才登望处，风光便似武陵春。闲花半落犹迷蝶，白鸟双飞不避人。树影兴余侵枕簟，荷香坐久著衣巾。暂来此地非多日，明主那容借寇恂。
赠华阴隐者:少微夜夜当仙掌，更有何人在此居。花月旧应看浴鹤，松萝本自伴删书。素琴醉去经宵枕，衰发寒来向日梳。故国多年归未遂，因逢此地忆吾庐。
上杭州杜中丞:昔用雄才登上第，今将重德合明君。苦心多为安民术，援笔皆成出世文。寒角细吹孤峤月，秋涛横卷半江云。掠天逸势应非久，一鹗那栖众鸟群。
赠处州段郎中:幸见仙才领郡初，郡城孤峭似仙居。杉萝色里游亭榭，瀑布声中阅簿书。德重自将天子合，情高元与世人疏。寒潭是处清连底，宾席何心望食鱼。
书法华寺上方禅壁:砌下松巅有鹤栖，孤猿亦在鹤边啼。卧闻雷雨归岩早，坐见星辰去地低。一径穿缘应就郭，千花掩映似无溪。是非生死多忧恼，此日蒙师为破迷。
书吴道隐林亭:藓榭莎亭萝筱阴，依稀气象似山林。橘枝亚路黄苞重，井脉牵湖碧甃深。稚子遮门留熟客，惊蝉入座避游禽。四邻不见孤高处，翻笑腾腾只醉吟。
陪王大夫泛湖:去去凌晨回见星，木兰舟稳画桡轻。白波潭上鱼龙气，红树林中鸡犬声。蜜炬烧残银汉昃，羽觞飞急玉山倾。此时检点诸名士，却是渔翁无姓名。
赠会稽张少府:高节何曾似任官，药苗香洁备常餐。一分酒户添犹得，五字诗名隐即难。笑我无媒生鹤发，知君有意忆渔竿。明年莫便还家去，镜里云山且共看。
送郑台处士归绛岩:荣启先生挟琴去，厌寻灵胜忆岩栖。白猿垂树窗边月，红鲤惊钩竹外溪。惯采药苗供野馔，曾书蕉叶寄新题。古贤犹怆河梁别，未可匆匆便解携。
因话天台胜异仍送罗道士:积翠千层一径开，遥盘山腹到琼台。藕花飘落前岩去，桂子流从别洞来。石上丛林碍星斗，窗边瀑布走风雷。纵云孤鹤无留滞，定恐烟萝不放回。
哭喻凫先辈:日夜役神多损寿，先生下世未中年。撰碑纵托登龙伴，营奠应支卖鹤钱。孤垄阴风吹细草，空窗湿气渍残篇。人间别更无冤事，到此谁能与问天。
湖北有茅斋湖西有松岛轻棹往返颇谐素心因成四韵:湖北湖西往复还，朝昏只处自由间。暑天移榻就深竹，月夜乘舟归浅山。绕砌紫鳞欹枕钓，垂檐野果隔窗攀。古贤暮齿方如此，多笑愚儒鬓未斑。
鉴湖西岛言事:慵拙幸便荒僻地，纵听猿鸟亦何愁。偶斟药酒欺梅雨，却著寒衣过麦秋。岁计有时添橡实，生涯一半在渔舟。世人若便无知己，应向此溪成白头。
山中言事:欹枕亦吟行亦醉，卧吟行醉更何营。贫来犹有故琴在，老去不过新发生。山鸟踏枝红果落，家童引钓白鱼惊。潜夫自有孤云侣，可要王侯知姓名。
赠萧山彭少府:作尉孜孜更寒苦，操心至癖不为清。虽将剑鹤支残债，犹有歌篇取盛名。尽拟勤求为弟子，皆将疑义问先生。与君相识因儒术，岁月弥多别有情。
赠式上人:纵居鼙角喧阗处，亦共云溪邃僻同。万虑全离方寸内，一生多在五言中。芰荷叶上难停雨，松桧枝间自有风。莫笑旅人终日醉，吾将大醉与禅通。
赠钱塘湖上唐处士:我爱君家似洞庭，冲湾泼岸夜波声。蟾蜍影里清吟苦，舴艋舟中白发生。常共酒杯为伴侣，复闻纱帽见公卿。莫言举世无知己，自有孤云识此情。
山中言事:日与村家事渐同，烧松啜茗学邻翁。池塘月撼芙蕖浪，窗户凉生薜荔风。书幌昼昏岚气里，巢枝俯折雪声中。山阴钓叟无知己，窥镜撏多鬓欲空。
题陶详校书阳羡隐居:芸香署里从容步，阳羡山中啸傲情。竿底紫鳞输钓伴，花边白犬吠流莺。长潭五月含冰气，孤桧中宵学雨声。便泛扁舟应未得，鸱夷弃相始垂名。
秋晚林中寄宾幕:八月萧条九月时，沙蝉海燕各分飞。杯盂未称尝生酒，砧杵先催试熟衣。泉漱玉声冲石窦，橘垂朱实压荆扉。无过纵有家山思，印绶留连争得归。
与乡人鉴休上人别:此日因师话乡里，故乡风土我偏谙。一枝竹叶如溪北，半树梅花似岭南。山夜猎徒多信犬，雨天村舍未催蚕。如今休作还家意，两须垂丝已不堪。
送王霖赴举:自古主司看荐士，明年应是不参差。须凭吉梦为先兆，必恐长才偶盛时。北阙上书冲雪早，西陵中酒趁潮迟。郄诜可要真消息，只向春前便得知。
思越中旧游寄友:甸外山川无越国，依稀只似剑门西。镜中叠浪摇星斗，城上繁花咽鼓鼙。断臂青猿啼玉笥，成行白鸟下耶溪。此中曾是同游处，迢递寻君梦不迷。
陪胡中丞泛湖:仙舟仙乐醉行春，上界稀逢下界人。绮绣峰前闻野鹤，旌旗影里见游鳞。澄潭彻底齐心镜，杂树含芳让锦茵。凡许从容谁不幸，就中光显是州民。
叙雪献员外:纷纭宛转更堪看，压竹摧巢井径漫。风柳细条黏不得，春溪绿色蔽应难。清辉直认中庭月，湿气偏添半夜寒。谢守来吟才更逸，郢词先至彩毫端。
王将军:大志无心守章句，终怀上略致殊功。保宁帝业青萍在，投弃儒书绛帐空。密雪曙连葱岭道，青松夜起柳营风。将星依旧当文座，应念愚儒命未通。
阳亭言事献漳州于使君:重叠山前对酒樽，腾腾兀兀度朝昏。平明疏磬白云寺，遥夜孤砧红叶村。去鸟岂知烟树远，惊鱼应觉露荷翻。旅人寄食逢黄菊，每见故人思故园。
海石榴:亭际夭妍日日看，每朝颜色一般般。满枝犹待春风力，数朵先欺腊雪寒。舞蝶似随歌拍转，游人只怕酒杯干。久长年少应难得，忍不丛边到夜观。
嘉兴许明府:檇李转闻风教好，重门夜不上重关。腰悬墨绶三年外，身去青云一步间。勤苦字人酬帝力，从容对客问家山。升沈路别情犹在，不忘乡中旧往还。
再题路支使南亭:行处避松兼碍石，即须门径落斜开。爱邀旧友看渔钓，贪听新禽驻酒杯。树影不随明月去，溪声常送落花来。睡时分得江淹梦，五色毫端弄逸才。
路支使小池:广狭偶然非制定，犹将方寸像沧溟。一泓春水无多浪，数尺晴天几个星。露满玉盘当半夜，匣开金镜在中庭。主人垂钓常来此，虽把鱼竿醉未醒。
哭江西处士陈陶:寿尽天年命不通，钓溪吟月便成翁。虽云挂剑来坟上，亦恐藏书在壁中。巢父精灵归大夜，客儿才调振遗风。南华至理须齐物，生死即应无异同。
题龙瑞观兼呈徐尊师:或雨或云常不定，地灵云雨自无时。世人莫识神方字，仙鸟偏栖药树枝。远壑度年如晦暝，阴溪入夏有凌澌。此中唯有师知我，未得寻师即梦师。
送陈秀才将游霅上便议北归:婆娑恋酒山花尽，绕缭还家水路通。转楫拟从青草岸，吹帆犹是白蘋风。淮边欲暝军鼙急，洛下先寒苑树空。诗句因余更孤峭，书题不合忘江东。
送吴彦融赴举:用心精至自无疑，千万人中似汝稀。上国才将五字去，全家便待一枝归。西陵柳路摇鞭尽，北固潮程挂席飞。想见明年榜前事，当时分散著来衣。
同萧山陈长官县楼登望:坐看南北与西东，远近无非礼义中。一县繁花香送雨，五株垂柳绿牵风。寒涛背海喧还静，驿路穿林断复通。仲叔受恩多感恋，裴回却怕酒壶空。
送何道者:何事忽来还忽去，孤云不定鹤情高。真经与术添年寿，灵药分功入鬓毛。必拟一身生羽翼，终看陆地作波涛。遍寻岩洞求仙者，即恐无人似尔曹。
酬将作于少监:由来至宝出毫端，五色炎光照室寒。仰望孤峰知耸峻，前临积水见波澜。冰丝织络经心久，瑞玉雕磨措手难。不是散斋兼拭目，寻常未便借人看。
雪中寄殷道士:大片纷纷小片轻，雨和风击更纵横。园林入夜寒光动，窗户凌晨湿气生。蔽野吞村飘未歇，摧巢压竹密无声。山阴道士吟多兴，六出花边五字成。
宋从事:出众仙才是谪仙，裁霞曳绣一篇篇。虽将洁白酬知己，自有风流助少年。欹枕卧吟荷叶雨，持杯坐醉菊花天。冥搜太苦神应乏，心在虚无更那边。
出山寄苏从事:寸心似火频求荐，两鬓如霜始息机。隔岸鸡鸣春耨去，邻家犬吠夜渔归。倚松长啸宜疏拙，拂石欹眠绝是非。多谢元瑜怜野贱，时回车马发光辉。
送杭州李员外:政成何用满三年，上界群仙待谪仙。便赴新恩归紫禁，还从旧路上青天。笙歌怨咽当离席，更漏丁东在画船。必恐驻班留立位，前程一步是炉烟。
赠李支使:药成平地是寥天，三十人中最少年。白雪振声来辇下，青云开路到床前。公卿位近应翘足，荀宋才微可拍肩。一等孔门为弟子，愚儒独自赋归田。
卢卓山人画水:常闻画石不画水，画水至难君得名。海色未将蓝汁染，笔锋犹傍墨花行。散吞高下应无岸，斜蹙东南势欲倾。坐久神迷不能决，却疑身在小蓬瀛。
废宅:主人何处独裴回，流水自流花自开。若见故交皆散去，即应新燕不归来。入门缭绕穿荒竹，坐石逡巡染绿苔。应是曾经恶风雨，修桐半折损琴材。
题宝林山禅院:山捧亭台郭绕山，遥盘苍翠到山巅。岩中古井虽通海，窟里阴云不上天。罗列众星依木末，周回万室在檐前。我来可要归禅老，一寸寒灰已达玄。
题越州袁秀才林亭:清邃林亭指画开，幽岩别派像天台。坐牵蕉叶题诗句，醉触藤花落酒杯。白鸟不归山里去，红鳞多自镜中来。终年此地为吟伴，早起寻君薄暮回。
题龟山穆上人院:修持百法过半百，日往月来心更坚。床上水云随坐夏，林西山月伴行禅。寒蜩远韵来窗里，白鸟斜行起砌边。我爱寻师师访我，只应寻访是因缘。
听段处士弹琴:几年调弄七条丝，元化分功十指知。泉迸幽音离石底，松含细韵在霜枝。窗中顾兔初圆夜，竹上寒蝉尽散时。唯有此时心更静，声声可作后人师。
初归镜中寄陈端公:去岁离家今岁归，孤帆梦向鸟前飞。必知芦笋侵沙井，兼被藤花占石矶。云岛采茶常失路，雪龛中酒不关扉。故交若问逍遥事，玄冕何曾胜苇衣。
再题龙泉寺上方:牛斗正齐群木末，鸟行横截众山腰。路盘砌下兼穿竹，井在岩头亦统潮。海岸四更看日出，石房三月任花烧。未能割得繁华去，难向此中甘寂寞。
于秀才小池:一泓潋滟复澄明，半日功夫劚小庭。占地未过四五尺，浸天唯入两三星。鹢舟草际浮霜叶，渔火沙边驻小萤。才见规模识方寸，知君立意象沧溟。
叙钱塘异胜:暖景融融寒景清，越台风送晓钟声。四郊远火烧烟月，一道惊波撼郡城。夜雪未知东岸绿，春风犹放半江晴。谢公吟处依稀在，千古无人继盛名。
赠中岩王处士:垂杨袅袅草芊芊，气象清深似洞天。援笔便成鹦鹉赋，洗花须用桔槔泉。商於避世堪同日，渭曲逢时必有年。直恐刚肠闲未得，醉吟争奈被才牵。
初归故里献侯郎中:常思旧里欲归难，已作归心即自宽。此日早知无爵位，当时便合把渔竿。朝昏入闰春将逼，城邑多山夏却寒。不是幽愚望荣忝，君侯异礼亦何安。
归睦州中路寄侯郎中:颜巷萧条知命后，膺门感激受恩初。却容鹤发还蜗舍，犹梦渔竿从隼旟。新定暮云吞故国，会稽春草入贫居。乡中自古为儒者，谁得公侯降尺书。
题报恩寺上方:来来先上上方看，眼界无穷世界宽。岩溜喷空晴似雨，林萝碍日夏多寒。众山迢递皆相叠，一路高低不记盘。清峭关心惜归去，他时梦到亦难判。
盐官王长官新创瑞隐亭:指画便分元化力，周回秀绝自清机。孤云恋石寻常住，落絮萦风特地飞。雏鸟啼花催酿酒，惊鱼溅水误沾衣。明年秩满难将去，何似先教画取归。
李户曹小妓天得善击越器以成曲章:越器敲来曲调成，腕头匀滑自轻清。随风摇曳有馀韵，测水浅深多泛声。昼漏丁当相续滴，寒蝉计会一时鸣。若教进上梨园去，众乐无由更擅名。
岁晚言事寄乡中亲友:急景苍茫昼若昏，夜风干峭触前轩。寒威半入龙蛇窟，暖气全归草树根。蜡烬凝来多碧焰，香醪滴处有冰痕。尺书未达年应老，先被新春入故园。
赠孙百篇:御题百首思纵横，半日功夫举世名。羽翼便从吟处出，珠玑续向笔头生。莫嫌黄绶官资小，必料青云道路平。才子风流复年少，无愁高卧不公卿。
赠夏侯评事:傍窥盛德与高节，缅想应无前后人。讲论参同深到骨，停腾姹女立成银。棋功过却杨玄宝，易义精于梅子真。朱紫侯门犹不见，可知岐路有风尘。
送郑端公:圣主伫知宣室事，岂容才子滞长沙。随珠此去方酬德，赵璧当时误指瑕。骢马将离江浦月，绣衣却照禁中花。应怜寂寞沧洲客，烟汉尘泥相去赊。
寄于少监:修持清苦振佳声，众鸟那知一鹗情。蹑履三千皆后学，抟风九万即前程。名将日月同时朽，身是山河应数生。从此云泥更悬阔，渔翁不合见公卿。
和剡县陈明府登县楼:郭里人家如掌上，檐前树木映窗棂。烟霞若接天台地，分野应侵婺女星。驿路古今通北阙，仙溪日夜入东溟。彩衣才子多吟啸，公退时时见画屏。
赠天台叶尊师:莫见平明离少室，须知薄暮入天台。常时爱缩山川去，有夜自携星月来。灵药不知何代得，古松应是长年栽。先生暗笑看棋者，半局棋边白发催。
寄台州孙从事百篇（登第初授华亭尉）:圣世科名酬志业，仙州秀色助神机。梅真入仕提雄笔，阮瑀从军著彩衣。昼寝不知山雪积，春游应趁夜潮归。相思莫讶音书晚，鸟去犹须叠日飞。
送睦州侯郎中赴阙:昔著政声闻国外，今留儒术化江东。青云旧路归仙掖，白凤新词入圣聪。弦管未知银烛晓，旌旗已侍锦帆风。郡人难议酬恩德，遍在三年礼遇中。
朱秀才庭际蔷薇:绣难相似画难真，明媚鲜妍绝比伦。露压盘条方到地，风吹艳色欲烧春。断霞转影侵西壁，浓麝分香入四邻。看取后时归故里，庭花应让锦衣新。
登龙瑞观北岩:纵目下看浮世事，方知峭崿与天通。湖边风力归帆上，岭顶云根在雪中。促韵寒钟催落照，斜行白鸟入遥空。前人去后后人至，今古异时登眺同。
送婺州许录事:之官便是还乡路，白日堂堂著锦衣。八咏遗风资逸兴，二溪寒色助清威。曙星没尽提纲去，暝角吹残锁印归。笑我中年更愚僻，醉醒多在钓渔矶。
题龙泉寺绝顶:未明先见海底日，良久远鸡方报晨。古树含风长带雨，寒岩四月始知春。中天气爽星河近，下界时丰雷雨匀。前后登临思无尽，年年改换去来人。
赠上虞胡少府百篇:求仙不在炼金丹，轻举由来别有门。日晷未移三十刻，风骚已及四千言。宏才尚遣居卑位，公道何曾雪至冤。敛板尘中无恨色，应缘利禄副晨昏。
上郑员外:为郡至公兼至察，古今能有几多人。忧民一似清吟苦，守节还如未达贫。利刃从前堪切玉，澄潭到底不容尘。潜夫岂合干旌旆，甘棹渔舟下钓纶。
桐庐江阁:风烟百变无定态，缅想画人虚损心。卷箔槛前沙鸟散，垂钩床下锦鳞沈。白云野寺凌晨磬，红树孤村遥夜砧。此地四时抛不得，非唯盛暑事开襟。
题澄圣塔院上方:地灵直是饶风雨，杉桧老于云雨间。只讶窗中常见海，方知砌下更多山。远泉势曲犹须引，野果枝低可要攀。若把重门谕玄寂，何妨善闭却无关。
僧院小泉井:亦恐浅深同禹穴，兼云制度象污樽。窥寻未见泉来路，缅想应穿石裂痕。片段似冰犹可把，澄清如镜不曾昏。欲知到底无尘染，堪与吾师比性源。
过姚监故居（一作经陆补阙故居）:不敢要君徵亦起，致君全得似唐虞。谠言昨叹离天听，新冢今闻入县图。琴锁坏窗风自触，鹤归乔木月难呼。学书弟子何人在，检点犹逢谏草无。
陪李郎中夜宴:间世星郎夜宴时，丁丁寒漏滴声稀。琵琶弦促千般语，鹦鹉杯深四散飞。遍请玉容歌白雪，高烧红蜡照朱衣。人间有此荣华事，争遣渔翁恋钓矶。
狂寇后上刘尚书:孙武倾心与万夫，削平妖孽在斯须。才施偃月行军令，便见台星逼座隅。独柱支天寰海正，雄名盖世古今无。圣君争不酬功业，仗下高悬破贼图。
赠李郢端公:非唯孤峭与世绝，吟处斯须能变通。物外搜罗归大雅，毫端剪削有馀功。山川正气侵灵府，雪月清辉引思风。别得人间上升术，丹霄路在五言中。
送孙百篇游天台:东南云路落斜行，入树穿村见赤城。远近常时皆药气，高低无处不泉声。映岩日向床头没，湿烛云从柱底生。更有仙花与灵鸟，恐君多半未知名。
陆山人画水:毫末用功成一水，水源山脉固难寻。逡巡便可见波浪，咫尺不能知浅深。但有片云生海口，终无明月在潭心。我来拟学磻溪叟，白首钓璜非陆沈。
郭中山居:莫见一瓢离树上，犹须四壁在林间。沈吟不寐先闻角，屈曲登高自有山。溅石迸泉听未足，亚窗红果卧堪攀。公卿若便遗名姓，却与禽鱼作往还。
雪中寄李知诲判官:聚散联翩急复迟，解将华发两相欺。虽云竹重先藏路，却讶巢倾不损枝。入户便从风起后，照窗翻似月明时。此时门巷无行迹，尘满尊罍谁得知。
途中言事寄居远上人:举目时时似故园，乡心自动向谁言。白云晓湿寒山寺，红叶夜飞明月村。震泽风帆归橘岸，钱塘水府抵城根。羡师了达无牵束，竹径生苔掩竹门。
雪中寄薛郎中:野禽未觉巢枝仄，稚子先忧径竹摧。半夜忽明非月午，前庭旋释被春催。碎花若入樽中去，清气应归笔底来。深拥红炉听仙乐，忍教愁坐画寒灰。
题盛令新亭:举目岂知新智慧，存思便是小天台。偶尝嘉果求枝去，因问名花寄种来。春物诱才归健笔，夜歌牵醉入丛杯。此中难遇逍遥事，计日应为印绶催。
赠郑仁规:一石雄才独占难，应分二斗借人寰。澄心不出风骚外，落笔全归教化间。莲幕未来须更聘，桂枝才去即先攀。可怜丽句能飞动，荀宋精灵亦厚颜。
送缙陵王少府赴举:相看不忍尽离觞，五两牵风速去樯。远驿新砧应弄月，初程残角未吹霜。越山直下分吴苑，淮水横流入楚乡。珍重郄家好兄弟，明年禄位在何方。
路入剡中作:截湾冲濑片帆通，高枕微吟到剡中。掠草并飞怜燕子，停桡独饮学渔翁。波涛漫撼长潭月，杨柳斜牵一岸风。便拟乘槎应去得，仙源直恐接星东。
东山瀑布:遥夜看来疑月照，平明失去被云迷。挂岩远势穿松岛，击石残声注稻畦。素色喷成三伏雪，馀波流作万年溪。不缘真宰能开决，应向前山杂淤泥。
水墨松石:三世精能举世无，笔端狼藉见功夫。添来势逸阴崖黑，泼处痕轻灌木枯。垂地寒云吞大漠，过江春雨入全吴。兰堂坐久心弥惑，不道山川是画图。
越州使院竹:莫见凌风飘粉箨，须知碍石作盘根。细看枝上蝉吟处，犹是笋时虫蚀痕。月送绿阴斜上砌，露凝寒色湿遮门。列仙终日逍遥地，鸟雀潜来不敢喧。
题赠李校书:名场失手一年年，月桂尝闻到手边。谁道高情偏似鹤，自云长啸不如蝉。众花交艳多成实，深井通潮半杂泉。却是偶然行未到，元来有路上寥天。
送王侍郎浙东入朝:自将苦节酬清秩，肯要庞眉一个钱。恩爱已苏句践国，程途却上大罗天。鱼池菊岛还公署，沙鹤松栽入画船。密奏无非经济术，从容几刻在炉烟。
赠黄处士:闭户先生无是非，竹湾松树藕苗衣。愁吟密雪思难尽，醉倒残花扶不归。若出薜萝迎鹤简，应抛舴艋别渔矶。到头苦节终何益，空改文星作少微。
赠五牙山人洗修白:变通唯在片时间，此事全由一粒丹。若取寿长延至易，如嫌地远缩何难。先生阔别能轻举，弟子才来学不餐。箧里生尘是闲药，外沾犹可救衰残。
处州献卢员外:才下轺车即岁丰，方知盛德与天通。清声渐出寰瀛外，喜气全归教化中。落地遗金终日在，经年滞狱当时空。直缘后学无功业，不虑文翁不至公。
石门瀑布:奔倾漱石亦喷苔，此是便随元化来。长片挂岩轻似练，远声离洞咽于雷。气含松桂千枝润，势画云霞一道开。直是银河分派落，兼闻碎滴溅天台。
题仙岩瀑布呈陈明府:方知激蹙与喷飞，直恐古今同一时。远壑流来多石脉，寒空扑碎作凌澌。谢公岩上冲云去，织女星边落地迟。聚向山前更谁测，深沉见底是澄漪。
赠山阴崔明府:用心何况两衙间，退食孜孜亦不闲。压酒晒书犹检点，修琴取药似交关。笙歌入夜舟中月，花木知春县里山。平叔正堪汤饼试，风流不合问年颜。
山井:滟滟湿光凌竹树，寥寥清气袭衣襟。不知测穴通潮信，却讶轻涟动镜心。夜久即疑星影过，早来犹见石痕深。辘轳用智终何益，抱瓮遗名亦至今。
偶作:直为篇章非动众，遂令轩盖不经过。未妨溪上泛渔艇，又为门前张雀罗。夜学事须凭雪照，朝厨争奈绝烟何。若于岩洞求伦类，今古疏愚似我多。
贼退后赠刘将军:非唯吴起与穰苴，今古推排尽不如。白马知无髀上肉，黄巾泣向箭头书。二年战地成桑茗，千里荒榛作比闾。功业更多身转贵，伫看幢节引戎车。
牡丹:不逢盛暑不冲寒，种子成丛用法难。醉眼若为抛去得，狂心更拟折来看。凌霜烈火吹无艳，裛露阴霞晒不干。莫道娇红怕风雨，经时犹自未凋残。
赠进士章碣:织锦虽云用旧机，抽梭起样更新奇。何如且破望中叶，未可便攀低处枝。藉地落花春半后，打窗斜雪夜深时。此时才子吟应苦，吟苦鬼神知不知。
与桐庐郑明府:字人心苦达神明，何止重门夜不扃。莫道耕田全种秫，兼闻退食亦逢星。映林顾兔停琴望，隔水寒猿驻笔听。却恐南山尽无石，南山有石合为铭。
谢王大夫奏表:非唯言下变荣衰，大海可倾山可移。如剖夜光归暗室，似驱春气入寒枝。死灰到底翻腾焰，朽骨随头却长肥。便杀微躬复何益，生成恩重报无期。
送道人归旧岩:旧岩终副却归期，岩下有人应识师。目睹婴孩成老叟，手栽松柏有枯枝。前山低校无多地，东海浅于初去时。若把古今相比类，姓丁仙鹤亦如斯。
送钱特卿赴职天台:路入仙溪气象清，垂鞭树石罅中行。雾昏不见西陵岸，风急先闻瀑布声。山下县寮张乐送，海边津吏棹舟迎。诗家弟子无多少，唯只于余别有情。
题新竹:青苔劚破植贞坚，细碧竿排郁眼鲜。小凤凰声吹嫩叶，短蛟龙尾袅轻烟。节环腻色端匀粉，根拔秋光暗长鞭。怪得入门肌骨冷，缀风黏月满庭前。
哭王大夫:俗人皆嫉谢临川，果中常情□□□。为政旧规方利国，降生直性已归天。岘亭惋咽知无极，渭曲馨香莫计年。从此心丧应毕世，忍看坟草读残篇。
赠乾素上人:苦用贞心传弟子，即应低眼看公卿。水中明月无踪迹，风里浮云可计程。庭际孤松随鹤立，窗间清磬学蝉鸣。料师多劫长如此，岂算前生与后生。
题应天寺上方兼呈谦上人:中天坐卧见人寰，峭石垂藤不易攀。晴卷风雷归故壑，夜和猿鸟锁寒山。势横绿野苍茫外，影落平湖潋滟间。师在西岩最高处，路寻之字见禅关。
题法华寺绝顶禅家壁:苍翠岧峣逼窅冥，下方雷雨上方晴。飞流便向砌边挂，片月影从窗外行。驯鹿不知谁结侣，野禽都是自呼名。只应禅者无来去，坐看千山白发生。
春日:春去春来似有期，日高添睡是归时。虽将细雨催芦笋，却用东风染柳丝。重雾已应吞海色，轻霜犹自剉花枝。此时野客因花醉，醉卧花间应不知。
上越州杨严中丞:连枝棣萼世无双，未秉鸿钧拥大邦。折桂早闻推独步，分忧暂辍过重江。晴寻凤沼云中树，思绕稽山枕上窗。试把十年辛苦志，问津求拜碧油幢。
月:桂轮秋半出东方，巢鹊惊飞夜未央。海上风云摇皓影，空中露气湿流光。斜临户牖通宵烛，回照阶墀到晓霜。庾亮恃才高更逸，方闻墨翰已成章。
早春:运行元化不参差，四极中华共一时。正气才随灰律变，残寒便被柳条欺。冰融大泽朝阳觉，草绿陈根夜雨知。不信风光疾于箭，年来年去变霜髭。
对花:清晓入花如步障，恋花行步步迟迟。含风欲绽中心朵，似火应烧外面枝。野客须拚终日醉，流莺自有隔年期。使君坐处笙歌合，便是列仙身不知。
除夜:玉漏斯须即达晨，四时吹转任风轮。寒灯短烬方烧腊，画角残声已报春。明日便为经岁客，昨朝犹是少年人。新正定数随年减，浮世惟应百遍新。
题松江驿:便向中流出太阳，兼疑大岸逼浮桑。门前白道通丹阙，浪里青山占几乡。帆势落斜依浦溆，钟声断续在沧茫。古今悉不知天意，偏把云霞媚一方。
思桐庐旧居便送鉴上人:莫道东南路不赊，思归一步是天涯。林中夜半双台月，洲上春深九里花。绿树绕村含细雨，寒潮背郭卷平沙。闻师却到乡中去，为我殷勤谢酒家。
送僧归日本:四极虽云共二仪，晦明前后即难知。西方尚在星辰下，东域已过寅卯时。大海浪中分国界，扶桑树底是天涯。满帆若有归风便，到岸犹须隔岁期。
浅井:夜入明河星似少，曙摇澄碧扇风翻。细泉细脉难来到，应觉添瓶耗旧痕。
与徐温话别:去去何时却见君，悠悠烟水似天津。明年今夜有明月，不是今年看月人。
出东阳道中作:马首寒山黛色浓，一重重尽一重重。醉醒已在他人界，犹忆东阳昨夜钟。
酬孙发:锦价转高花更巧，能将旧手弄新梭。从来一字为褒贬，二十八言犹太多。
送乡中故人:少小与君情不疏，听君细话胜家书。如今若到乡中去，道我垂钩不钓鱼。
思江南:昨日草枯今日青，羁人又动望乡情。夜来有梦登归路，不到桐庐已及明。
题宝林寺禅者壁（山名飞来峰）:邃岩乔木夏藏寒，床下云溪枕上看。台殿渐多山更重，却令飞去即应难。
过李群玉故居:讦直上书难遇主，衔冤下世未成翁。琴尊剑鹤谁将去，惟锁山斋一树风。
题玉笥山强处士:酒里藏身岩里居，删繁自是一家书。世人呼尔为渔叟，尔学钓璜非钓鱼。
君不来:远路东西欲问谁，寒来无处寄寒衣。去时初种庭前树，树已胜巢人未归。
经旷禅师旧院:谷鸟散啼如有恨，庭花含笑似无情。更名变貌难休息，去去来来第几生。
江南闻新曲:席上新声花下杯，一声声被拍声摧。乐工不识长安道，尽是书中寄曲来。
经故侯郎中旧居:一朝寂寂与冥冥，垄树未长坟草青。高节雄才向何处，夜阑空锁满池星。
越中逢孙百篇:上才乘酒到山阴，日日成篇字字金。镜水周回千万顷，波澜倒泻入君心。
寄谢麟:越国云溪秀发时，蒋京词赋谢麟诗。后来若要知优劣，学圃无过老圃知。
与长洲陈子美长官:枕上愁多百绪牵，常时睡觉在溪前。人前尽是交亲力，莫道升沈总信天。
新安殷明府家乐方响:葛溪铁片梨园调，耳底丁东十六声。彭泽主人怜妙乐，玉杯春暖许同倾。
别殷明府:许教门馆久踟蹰，仲叔怀恩对玉壶。唯有离心欲销客，空垂双泪不成珠。
送水墨项处士归天台:仙峤倍分元化功，揉蓝翠色一重重。还家莫更寻山水，自有云山在笔峰。
赠会稽杨长官:直钩终日竟无鱼，钟鼓声中与世疏。若向湖边访幽拙，萧条四壁是闲居。
赠申长官:言下随机见物情，看看狱路草还生。旅人莫怪无鱼食，直为寒江水至清。
将归湖上留别陈宰:归去春山逗晚晴，萦回树石罅中行。明时不是无知己，自忆湖边钓与耕。
贻亮上人:秋水一泓常见底，涧松千尺不生枝。人间学佛知多少，净尽心花只有师。
贻曦上人:四十年来多少人，一分零落九成尘。与师犹得重相见，亦是枯株勉强春。
书原上鲍处士屋壁:水阔坐看千万里，青芜盖地接天津。祢衡莫爱山中静，绕舍山多却碍人。
别孙蜀:吴越思君意易伤，别君添我鬓边霜。由来浙水偏堪恨，截断千山作两乡。
赠江上老人:潭底锦鳞多识钓，未投香饵即先知。欲教鱼目无分别，须学揉蓝染钓丝。
赠东溪贫道:非唯剑鹤独难留，触事皆闻被债收。赖是豪家念寒馁，却还渔岛与渔舟。
咏花:狂心醉眼共裴回，一半先开笑未开。此日不能偷折去，胡蜂直恐趁人来。
路入金州江中作:棹寻椒岸萦回去，数里时逢一两家。知是从来贡金处，江边牧竖亦披沙。
夜会郑氏昆季林亭:卷帘圆月照方塘，坐久尊空竹有霜。白犬吠风惊雁起，犹能一一旋成行。
题黄山人庭前孤桂:映窗孤桂非手植，子落月中闻落时。仙客此时头不白，看来看去有枯枝。
送僧南游:三秋万里五溪行，风里孤云不计程。若念猩猩解言语，放生先合放猩猩。
惜花:可怜妍艳正当时，刚被狂风一夜吹。今日流莺来旧处，百般言语殢空枝。
题天柱观鱼尊师旧院:早识吾师频到此，芝童药犬亦相迎。今师一去无来日，花洞石坛空月明。
东阳道中作（一作寒食日）:百花香气傍行人，花底垂鞭日易醺。野父不知寒食节，穿林转壑自烧云。
题画建溪图:六幅轻绡画建溪，刺桐花下路高低。分明记得曾行处，只欠猿声与鸟啼。
蜀中:游子去游多不归，春风酒味胜馀时。闲来却伴巴儿醉，豆蔻花边唱竹枝。
衢州别李秀才:千山红树万山云，把酒相看日又曛。一曲骊歌两行泪，更知何处再逢君。
题君山:曾于方外见麻姑，闻说君山自古无。元是昆仑山顶石，海风吹落洞庭湖。
题严子陵祠二首（后首一作杜荀鹤诗）:物色旁求至汉庭，一宵同寝见交情。先生不入云台像，赢得桐江万古名。苍翠云峰开俗眼，泓澄烟水浸尘心。惟将道业为芳饵，钓得高名直到今。
失题:十六声中运手轻，一声声似自然声。不缘精妙过流辈，争得江南别有名。
岁仗:玉帛朝元万国来，鸡人晓唱五门开。春排北极迎仙驭，日捧南山入寿杯。歌舜薰风铿剑佩，祝尧嘉气霭楼台。可怜四海车书共，重见萧曹佐汉材。
牡丹:落尽春红始著花，花时比屋事豪奢。买栽池馆恐无地，看到子孙能几家。门倚长衢攒绣毂，幄笼轻日护香霞。歌钟满座争欢赏，肯信流年鬓有华。
长城:当时无德御乾坤，广筑徒劳万古存。谩役生民防极塞，不知血刃起中原。珠玑旋见陪陵寝，社稷何曾保子孙。降虏至今犹自说，冤声夜夜傍城根。
秋夕寄友人:秋夕苍茫一雁过，西风白露满宫莎。昨来京洛逢归客，犹说轩车未渡河。莫把少年空倚赖，须知孤立易蹉跎。想君怀抱哀吟夜，铜雀台前皓月多。
春日宿崇贤里:柳暗榆飞春日深，水边门巷独来寻。旧山共是经年别，新句相逢竟夕吟。枕近禁街闻晓鼓，月当高竹见栖禽。劳歌莫问秋风计，恐起江河垂钓心。
征人:青楼一别戍金微，力尽秋来破虏围。锦字莫辞连夜织，塞鸿长是到春归。正怜汉月当空照，不奈胡沙满眼飞。唯有梦魂南去日，故乡山水路依稀。
莺:暖辞云谷背残阳，飞下东风翅渐长。却笑金笼是羁绊，岂知瑶草正芬芳。晓逢溪雨投红树，晚啭宫楼泣旧妆。何事离人不堪听，灞桥斜日袅垂杨。
槐花:行宫门外陌铜驼，两畔分栽此最多。欲到清秋近时节，争开金蕊向关河。层楼寄恨飘珠箔，骏马怜香撼玉珂。愁杀江湖随计者，年年为尔剩奔波。
自蜀入关:文战连输未息机，束书携剑定前非。近来从听事难得，休去且无山可归。匹马出门还怅望，孤云何处是因依。斜阳驿路西风紧，遥指人烟宿翠微。
上阳宫:春半上阳花满楼，太平天子昔巡游。千门虽对嵩山在，一笑还随洛水流。深锁笙歌巢燕听，遥瞻金碧路人愁。翠华却自登仙去，肠断宫娥望不休。
宿武安山有怀:野店暮来山畔逢，寒芜漠漠露华浓。窗间灯在犬惊吠，溪上月沈人罢舂。远别只愁添雪鬓，此生何计隐云峰。离心却羡南飞翼，独过吴江更数重。
谒宁祠:春生溪岭雪初开，下马云亭酹一杯。好是精灵偏有感，能于乡里不为灾。九江贾客应遥祝，五夜神兵数此来。尽室唯求多降福，新年归去便风催。
经故洛城:一片危墙势恐人，墙边日日走蹄轮。筑时驱尽千夫力，崩处空为数里尘。长恨往来经此地，每嗟兴废欲沾巾。那堪又向荒城过，锦雉惊飞麦陇春。
老将:百战辛勤归帝乡，南班班里最南行。弓欺猿臂秋无力，剑泣虬髯晓有霜。千古耻非书玉帛，一心犹自向河湟。年年宿卫天颜近，曾把功勋奏建章。
曲江春望:故国东归泽国遥，曲江晴望忆渔樵。都缘北阙春先到，不是南山雪易消。瑞影玉楼开组绣，欢声丹禁奏云韶。虽然未得陪鸳鸯，亦酹金觞祝帝尧。
帝里:喧喧蹄毂走红尘，南北东西暮与晨。谩道青云难得路，何曾紫陌有闲人。杯倾竹叶侯门月，马落桃花御水春。只合咏歌来大国，况逢文景化惟新。
新安城:若算防边久远名，新安岂更胜长城。谩兴他役悲荒垒，何似从今实取兵。圣德便应同险固，人心自不向忠贞。但将死节酬尧禹，版筑无劳寇已平。
自遣:四十年来诗酒徒，一生缘兴滞江湖。不愁世上无人识，唯怕村中没酒沽。春巷摘桑喧姹女，江船吹笛舞蛮奴。焚鱼酌醴醉尧代，吟向席门聊自娱。
流水:漾漾悠悠几派分，中浮短艇与鸥群。天街带雨淹芳草，玉洞漂花下白云。静称一竿持处见，急宜孤馆觉来闻。隋家柳畔偏堪恨，东入长淮日又曛。
送张逸人:自说归山人事赊，素琴丹灶是生涯。床头残药鼠偷尽，溪上破门风摆斜。石井晴垂青葛叶，竹篱荒映白茅花。遥知此去应稀出，独卧晴窗梦晓霞。
春晚渡河有怀:烟收绿野远连空，戍垒依稀入望中。万里山河星拱北，百年人事水归东。扁舟晚济桃花浪，走马晴嘶柳絮风。乡思正多羁思苦，不须回首问渔翁。
春望梁石头城:柳碧桑黄破国春，残阳微雨望归人。江山不改兴亡地，冠盖自为前后尘。帆势挂风轻若翅，浪声吹岸叠如鳞。六朝无限悲愁事，欲下荒城回首频。
早发宜陵即事:霜白山村月落时，一声鸡后又登岐。居人犹自掩关在，行客已愁驱马迟。身事不堪空感激，鬓毛看著欲凋衰。青萍委匣休哮吼，未有恩仇拟报谁。
鸳鸯:红闲碧霁瑞烟开，锦翅双飞去又回。一种鸟怜名字好，尽缘人恨别离来。暖依牛渚汀莎媚，夕宿龙池禁漏催。相对若教春女见，便须携向凤凰台。
春闺:愁坐兰闺日过迟，卷帘巢燕羡双飞。管弦楼上春应在，杨柳桥边人未归。玉笛岂能留舞态，金河犹自浣戎衣。梨花满院东风急，惆怅无言倚锦机。
赠东川梓桐县韦德孙长官:前代高门今宰邑，怀才重义古来无。笙歌厌听吟清句，京洛思归展画图。蜀酝天寒留客醉，陇禽山晓隔帘呼。何年期拜朱幡贵，马上论诗在九衢。
题水帘洞:乱泉飞下翠屏中，名共真珠巧缀同。一片长垂今与古，半山遥听水兼风。虽无舒卷随人意，自有潺湲济物功。每向暑天来往见，疑将仙子隔房栊。
野花:拂露丛开血色殷，枉无名字对空山。时逢舞蝶寻香至，少有行人辍棹攀。若在侯门看不足，为生江岸见如闲。结根毕竟输桃李，长近都城紫陌间。
芦花:如练如霜干复轻，西风处处拂江城。长垂钓叟看不足，暂泊王孙愁亦生。好傍翠楼装月色，枉随红叶舞秋声。最宜群鹭斜阳里，闲捕纤鳞傍尔行。
山阳贻友人:性僻多将云水便，山阳酒病动经年。行迟暖陌花拦马，睡重春江雨打船。闲弄玉琴双鹤舞，静窥庭树一猱悬。结茅更莫期深隐，声价如今满日边。
长安惜春:千门共惜放春回，半锁楼台半复开。公子不能留落日，南山遮莫倚高台。残红似怨皇州雨，细绿犹藏画蜡灰。毕竟思量何足叹，明年时节又还来。
谢友人遗华阳巾:剪露裁烟胜角冠，来从玉洞五云端。醉宜薤叶欹斜影，稳称菱花子细看。野客爱留笼鹤发，溪翁争乞配渔竿。真仙首饰劳相寄，尘土翻惭戴去难。
早梅:缀雪枝条似有情，凌寒澹注笑妆成。冻香飘处宜春早，素艳开时混月明。迁客岭头悲袅袅，美人帘下妒盈盈。满园桃李虽堪赏，要且东风晚始生。
留题张逸人草堂（一作杜牧诗）:长悬青紫与芳枝，尘路无因免别离。马上多于在家日，尊前堪惜少年时。关河客梦还乡后，雨雪山程出店迟。却羡高人此中老，轩车过尽不知谁。
钟陵崔大夫罢镇攀随再经匡庐寺宿:一抛文战学从公，两逐旌旗宿梵宫。酒醒月移窗影畔，夜凉身在水声中。侯门聚散真如梦，花界登临转悟空。明发不堪山下路，几程愁雨又愁风。
留献彭门郭常侍:受得彭门拥信旗，一家将谓免羁离。到来门馆空归去，羞向交亲说受知。层构尚无容足地，尺波宁有跃鳞时。到头忍耻求名是，须向青云觅路岐。
洛水:一道潺湲溅暖莎，年年惆怅是春过。莫言行路听如此，流入深宫怅更多。桥畔月来清见底，柳边风紧绿生波。纵然满眼添归思，未把渔竿奈尔何。
闻杜鹃:花时一宿碧山前，明月东风叫杜鹃。孤馆觉来听夜半，羸僮相对亦无眠。汝身哀怨犹如此，我泪纵横岂偶然。争得苍苍知有恨，汝身成鹤我成仙。
趁职单于留别阙下知己:职忝翩翩逐建牙，笈随征骑入胡沙。定将千里书凭雁，应看三春雪当花。年长有心终报国，时清到处便营家。逢秋不拟同张翰，为忆鲈鱼却叹嗟。
落第书怀寄友人:清世谁能便陆沈，相逢休作忆山吟。若教仙桂在平地，更有何人肯苦心。去国汉妃还似玉，亡家石氏岂无金。且安怀抱莫惆怅，瑶瑟调高尊酒深。
鹦鹉咏:玉槛瑶轩任所依，东风休忆岭头归。金笼共惜好毛羽，红觜莫教多是非。便向郄堂夸饮啄，还应祢笔发光辉。乘时得路何须贵，燕雀鸾凰各有机。
题沧浪峡:门向红尘日日开，入门襟袖远尘埃。暗香惹步涧花发，晚景逼檐溪鸟回。不为市朝行路近，有谁车马看山来。可怜严子持竿处，云水终年锁绿苔。
白角簟:叠玉骈珪巧思长，露华烟魄让清光。休摇雉尾当三伏，似展龙鳞在一床。高价不唯标越绝，冷纹疑似卧潇湘。杜陵他日重归去，偏称醉眠松桂堂。
秋日怀江上友人:行子岂知烟水劳，西风独自泛征艘。酒醒孤馆秋帘卷，月满寒江夜笛高。黄叶梦馀归朔塞，青山家在极波涛。去年今日逢君处，雁下芦花猿正号。
题笙:筠管参差排凤翅，月堂凄切胜龙吟。最宜轻动纤纤玉，醉送当观滟滟金。缑岭独能征妙曲，嬴台相共吹清音。好将宫徵陪歌扇，莫遣新声郑卫侵。
下第:谩把青春酒一杯，愁襟未信酒能开。江边依旧空归去，帝里还如不到来。门掩残阳鸣鸟雀，花飞何处好池台。此时惆怅便堪老，何用人间岁月催。
秋晚:残星残月一声钟，谷际岩隈爽气浓。不向碧台惊醉梦，但来清镜促愁容。繁金露洁黄笼菊，独翠烟凝远涧松。闲步幽林与苔径，渐移栖鸟及鸣蛩。
长安春夕旅怀:几年栖旅寄西秦，不识花枝醉过春。短艇闲思五湖浪，羸蹄愁傍九衢尘。关河风雨迷归梦，钟鼓朝昏老此身。忽向太平时节过，一竿持去老遗民。
洛阳春望:洛阳春霁绝尘埃，嵩少烟岚画障开。草色花光惹襟袖，箫声歌响隔楼台。人心但觉闲多少，马足方知倦往来。愁上中桥桥上望，碧波东去夕阳催。
惜春:燕归巢后即离群，吟倚东风恨日曛。一别一年方见我，游来游去不禁君。莺花御苑看将尽，丝竹侯家亦少闻。独坐南楼正惆怅，柳塘花絮更纷纷。
冬日旅怀:乌焰才沈桂魄生，霜阶拥褐暂吟行。闲思江市白醪满，静忆僧窗绿绮横。尘土自怜长失计，云帆尤觉有归情。几多怅望无穷事，空画炉灰坐到明。
春夕寄友人时有与歌者南北:芳径春归花半开，碧山波暖雁初回。满楼月色还依旧，昨夜歌声自不来。愁眼向谁零玉箸，征蹄何处驻红埃。中宵吟罢正惆怅，从此兰堂锁绿苔。
春夜赤水驿旅怀:一星残烛照离堂，失计游心归渺茫。不自寻思无道路，为谁辛苦竞时光。九衢春色休回首，半夜溪声正梦乡。却羡去年买山侣，月斜渔艇倚潇湘。
春山山馆旅怀:山馆吟馀山月斜，东风摇曳拂窗华。岂知驱马无闲日，长在他人后到家。孤剑向谁开壮节，流年催我自堪嗟。灯前结束又前去，晓出石林啼乱鸦。
秋夕旅怀:阶前月色与蛩声，阶上愁人坐复行。秦谷入霜空有梦，越山无计可归耕。穷途若遣长堪恸，华发无因肯晚生。不似扁舟钓鱼者，免将心事算浮荣。
春过白遥岭:鸟道穿云望峡遥，羸蹄经宿在岧峣。到来山下春将半，上得林端雪未消。返驾王尊何足叹，哭途阮籍谩无聊。未知遇此凄惶者，泣向东风鬓欲凋。
别夜:秋入江天河汉清，迢迢钟漏出孤城。金波千里别来夜，玉箸两行流到明。若在人间须有恨，除非禅伴始无情。人间谁有□□□，聚散自然惆怅生。
费拾遗书堂:满袖归来天桂香，紫泥重降旧书堂。自怜苇带同巢许，不驾蒲轮佐禹汤。怪石尽含千古秀，奇花多吐四时芳。何人更肯追高躅，唯有樵童戏藓床。
溪上春望:无端溪上看兰桡，又是东风断柳条。双鬓多于愁里镊，四时须向酬中销。行人骏马嘶香陌，独我残阳倚野桥。吟水咏山心未已，可能终不胜渔樵。
献池州庾员外:曾降瑶缄荐姓名，攀云几合到蓬瀛。须存彭寿千年在，终见茅公九转成。鲲海已知劳鹤使，萤窗不那梦霓旌。琪花玉蔓应相笑，未得歌吟从酒行。
春风:每岁东来助发生，舞空悠飏遍寰瀛。暗添芳草池塘色，远递高楼箫管声。帘透骊宫偏带恨，花催上苑剩多情。如何一瑞车书日，吹取青云道路平。
冬日寄献庾员外:曾谒仙宫最上仙，西风许醉桂花前。争欢酒蚁浮金爵，从听歌尘扑翠蝉。秋霁卷帘凝锦席，夜阑吹笛称江天。却思紫陌觥筹地，兔缺乌沈欲半年。
钓翁（一作郑谷诗）:来往烟波非定居，生涯蓑褐外无馀。闲垂两鬓任如鹤，只系一竿时得鱼。月浦扣船歌皎洁，雨蓬隈岸卧萧疏。行人误话金张贵，笑指北邙丘与墟。
闻友人入越幕因以诗赠:稽岭春生酒冻销，烟鬟红袖恃娇饶。岸边丛雪晴香老，波上长虹晚影遥。正哭阮途归未得，更闻江笔赴嘉招。人间荣瘁真堪恨，坐想征轩鬓欲凋。
东归:日日唯忧行役迟，东归可是有家归。都缘桂玉无门住，不算山川去路危。秦树梦愁黄鸟啭，吴江钓忆锦鳞肥。桃夭李艳清明近，惆怅当年意尽违。
入关:古道槐花满树开，入关时节一蝉催。出门唯恐不先到，当路有谁长待来。似箭年光还可惜，如蓬生计更堪哀。故园若有渔舟在，应挂云帆早个回。
览陈丕卷:雪宫词客燕宫游，一轴烟花象外搜。谩把蜀纹当昼展，徒夸湘碧带春流。吟时致我寒侵骨，得处疑君白尽头。从北南归明月夜，岭猿滩鸟更悠悠。
巴南旅舍言怀:万浪千岩首未回，无憀相倚上高台。家山如画不归去，客舍似仇谁遣来。红泪罢窥连晓烛，碧波休引向春杯。后时若有青云望，何事偏教羽翼摧。
登凌歊台:高台今日竟长闲，因想兴亡自惨颜。四海已归新雨露，六朝空认旧江山。槎翘独鸟沙汀畔，风递连墙雪浪间。好是轮蹄来往便，谁人不向此跻攀。
仆射陂晚望:离人到此倍堪伤，陂水芦花似故乡。身事未知何日了，马蹄唯觉到秋忙。田园牢落东归晚，道路辛勤北去长。却羡无愁是沙鸟，双双相趁下斜阳。
芳草:废苑墙南残雨中，似袍颜色正蒙茸。微香暗惹游人步，远绿才分斗雉踪。三楚渡头长恨见，五侯门外却难逢。年年纵有春风便，马迹车轮一万重。
秋日留题蒋亭:西风才起一蝉鸣，便算关河马上程。碧浪鹢舟从此别，丹霄鹄箭忍无成。二年芳思随云雨，几日离歌恋旆旌。回首横塘更东望，露荷烟菊倍伤情。
早发:一点灯残鲁酒醒，已携孤剑事离程。愁看飞雪闻鸡唱，独向长空背雁行。白草近关微有路，浊河连底冻无声。此中来往本迢递，况是驱羸客塞城。
雁二首:暮天新雁起汀洲，红蓼花开水国愁。想得故园今夜月，几人相忆在江楼。早背胡霜过戍楼，又随寒日下汀洲。江南江北多离别，忍报年年两地愁。
萤二首:水殿清风玉户开，飞光千点去还来。无风无月长门夜，偏到阶前点绿苔。裴回无烛冷无烟，秋径莎庭入夜天。休向书窗来照字，近来红蜡满歌筵。
看花:花开只恐看来迟，及到愁如未看时。家在楚乡身在蜀，一年春色负归期。
柳絮:处处东风扑晚阳，轻轻醉粉落无香。就中堪恨隋堤上，曾惹龙舟舞凤凰。
云:纷纷霭霭遍江湖，得路为霖岂合无。莫使悠飏只如此，帝乡还更暖苍梧。
芳草:曲江岸上天街里，两地纵生车马多。不似萋萋南浦见，晚来烟雨半相和。
出都门:青门春色一花开，长到花时把酒杯。自觉无家似潮水，不知归处去还来。
宫中二首:芳草长含玉辇尘，君王游幸此中频。今朝别有承恩处，鹦鹉飞来说似人。虽然自小属梨园，不识先皇玉殿门。还是当时歌舞曲，今来何处最承恩。
河湟:河湟何计绝烽烟，免使征人更戍边。尽放农桑无一事，遣教知有太平年。
闻子规:蜀魄千年尚怨谁，声声啼血向花枝。满山明月东风夜，正是愁人不寐时。
望仙:千金垒土望三山，云鹤无踪羽卫还。若说神仙求便得，茂陵何事在人间。
放鹧鸪:好傍青山与碧溪，刺桐毛竹待双栖。花时迁客伤离别，莫向相思树上啼。
骊山:风摇岩桂露闻香，白鹿惊时出绕墙。不向骊山锁宫殿，可知仙去是明皇。
梅花:繁如瑞雪压枝开，越岭吴溪免用栽。却是五侯家未识，春风不放过江来。
鸡冠花:一枝秾艳对秋光，露滴风摇倚砌傍。晓景乍看何处似，谢家新染紫罗裳。
汴河:炀帝开河鬼亦悲，生民不独力空疲。至今呜咽东流水，似向清平怨昔时。
渡江有感:岸落残红锦雉飞，渡江船上夕阳微。一枝犹负平生意，归去何曾胜不归。
题终南山僧堂:九衢终日见南山，名利何人肯掩关。唯有吾师达真理，坐看霜树老云间。
大散岭:过往长逢日色稀，雪花如掌扑行衣。岭头却望人来处，特地身疑是鸟飞。
嘉陵江:嘉陵南岸雨初收，江似秋岚不煞流。此地终朝有行客，无人一为棹扁舟。
早行:雨洒江声风又吹，扁舟正与睡相宜。无端戍鼓催前去，别却青山向晓时。
黄河晓渡:大河平野正穷秋，羸马羸僮古渡头。昨夜莲花峰下月，隔帘相伴到明愁。
温泉:一条春水漱莓苔，几绕玄宗浴殿回。此水贵妃曾照影，不堪流入旧宫来。
秋怨:梦断南窗啼晓乌，新霜昨夜下庭梧。不知帘外如珪月，还照边城到晓无。
叹别:北来南去几时休，人在光阴似箭流。直待江山尽无路，始因抛得别离愁。
送春:欲别东风剩黯然，亦知春去有明年。世间争那人先老，更对残花一醉眠。
蜡烛:暖香红焰一时燃，缇幕初垂月落天。堪恨兰堂别离夜，如珠似泪滴樽前。
陈宫:白玉尊前紫桂香，迎春阁上燕双双。陈王半醉贵妃舞，不觉隋兵夜渡江。
水帘:万点飞泉下白云，似帘悬处望疑真。若将此水为霖雨，更胜长垂隔路尘。
赏春（一作芳草，一作春游郁然有怀赋）:芳草和烟暖更青，闲门要路一时生。年年点检人间事，唯有春风不世情。
叹平泉（一作伤平泉庄）:生前几到此亭台，寻叹投荒去不回。若遣春风会人意，花枝尽合向南开。
长安春雨:兼风飒飒洒皇州，能滞轻寒阻胜游。半夜五侯池馆里，美人惊起为花愁。
驾蜀回:上皇西幸却归秦，花木依然满禁春。唯有贵妃歌舞地，月明空殿锁香尘。
吴王古宫井二首:古宫荒井曾平后，见说耕人又凿开。拾得玉钗镌敕字，当时恩泽赐谁来。含青薜荔随金甃，碧砌磷磷生绿苔。莫言数尺无波水，曾与如花并照来。
江帆:别离不独恨蹄轮，渡口风帆发更频。何处青楼方凭槛，半江斜日认归人。
为人感赠:歌舞从来最得名，如今老寄洛阳城。当时醉送龙骧曲，留与谁家唱月明。
春江恨别:望断长川一叶舟，可堪归路更沿流。重来别处无人见，芳草斜阳满渡头。
叹流水二首:人间莫谩惜花落，花落明年依旧开。却最堪悲是流水，便同人事去无回。龙跃虬蟠旋作潭，绕红溅绿下东南。春风散入侯家去，漱齿花前酒半酣。
落第东归:年年春色独怀羞，强向东归懒举头。莫道还家便容易，人间多少事堪愁。
镜:昔岁相知别有情，几回磨拭始将行。如今老去愁无限，抱向闲窗却怕明。
南行:腊晴江暖鸊鹈飞，梅雪香黏越女衣。鱼市酒村相识遍，短船歌月醉方归。
公子行:金鞍玉勒照花明，过后春风特地生。半醉五侯门里出，月高犹在禁街行。
春日偶题城南韦曲:韦曲城南锦绣堆，千金不惜买花栽。谁知豪贵多羁束，落尽春红不见来。
上东川顾尚书:轻财重义真公子，长策沈机继武侯。龙节坐持兵十万，可怜三蜀尽无忧。
过王濬墓:埋骨千年近路尘，路傍碑号晋将军。当时若使无功业，早个耕桑到此坟。
灞上感别:灞水何人不别离，无家南北倚空悲。十年此路花时节，立马沾襟酒一卮。
竹:翠叶才分细细枝，清阴犹未上阶墀。蕙兰虽许相依日，桃李还应笑后时。抱节不为霜霰改，成林终与凤凰期。渭滨若更征贤相，好作渔竿系钓丝。
边将:马上乘秋欲建勋，飞狐夜斗出师频。若无紫塞烟尘事，谁识青楼歌舞人。战骨沙中金镞在，贺筵花畔玉盘新。由来边卒皆如此，只是君门合杀身。
偶题离亭:万般名利不关身，况待山平海变尘。五月波涛争下峡，满堂金玉为何人。谩夸浮世青云贵，未尽离杯白发新。谁似雨蓬蓬底客，渚花汀鸟自相亲。
夏晚望嵩亭有怀:正怜云水与心违，湖上亭高对翠微。尽日不妨凭槛望，终年未必有家归。青蝉渐傍幽丛噪，白鸟时穿返照飞。此地又愁无计住，一竿何处是因依。
途中寄友人:秋庭怅望别君初，折柳分襟十载馀。相见或因中夜梦，寄来多是隔年书。携樽座外花空老，垂钓江头柳渐疏。裁得诗凭千里雁，吟来宁不忆吾庐。
伤侯第:世间荣辱半相和，昨日权门今雀罗。万古明君方纳谏，九江迁客更应多。碧池草熟人偷钓，画戟春闲莺乱过。几许乐僮无主后，不离邻巷教笙歌。
春日过寿安山馆:旧国多将泉石亲，西游爱此拂行尘。帘开山色离亭午，步入松香别岛春。谁肯暂安耕钓地，相逢谩叹路岐身。归期不及桃花水，江上何曾鲙雪鳞。
吴门再逢方干处士:天上高名世上身，垂纶何不驾蒲轮。一朝卿相俱前席，千古篇章冠后人。稽岭不归空挂梦，吴宫相值欲沾巾。吾王若致升平化，可独成周只渭滨。
蝉:才入新秋百感生，就中蝉噪最堪惊。能催时节凋双鬓，愁到江山听一声。不傍管弦拘醉态，偏依杨柳挠离情。故园闻处犹惆怅，况是经年万里行。
秋日留别义初上人:塞寺穷秋别远师，西风一雁倍伤悲。每嗟尘世长多事，重到禅斋是几时。霜岭自添红叶恨，月溪休和碧云词。关河回首便千里，飞锡南归讵可知。
夏日宿灵岩寺宗公院:寺入千岩石路长，孤吟一宿远公房。卧听半夜杉坛雨，转觉中峰枕簟凉。花界已无悲喜念，尘襟自足是非妨。他年纵使重来此，息得心猿鬓已霜。
冬日庙中书事呈栖白上人:日高荒庙掩双扉，杉径无人鸟雀悲。昨日江潮起归思，满窗风雨觉来时。何堪身计长如此，闲尽炉灰却是疑。赖有碧云吟句客，禅馀相访说新诗。
行次:终日长程复短程，一山行尽一山青。路傍君子莫相笑，天上由来有客星。
凤州北楼:城上层楼北望时，闲云远水自相宜。人人尽道堪图画，枉遣山翁醉习池。
曲江春感（一题作归五湖）:江头日暖花又开，江东行客心悠哉。高阳酒徒半凋落，终南山色空崔嵬。圣代也知无弃物，侯门未必用非才。一船明月一竿竹，家住五湖归去来。
皇陂:皇陂潋滟深复深，陂西下马聊登临。垂杨风轻弄翠带，鲤鱼日暖跳黄金。三月穷途无胜事，十年流水见归心。输他谷口郑夫子，偷得闲名说至今。
寄郑补阙:夫子门前数仞墙，每经过处忆游梁。路从青琐无因见，恩在丹心不可忘。未必便为谗口隔，只应贪草谏书忙。别来愁悴知多少，两度槐花马上黄。
牡丹花:似共东风别有因，绛罗高卷不胜春。若教解语应倾国，任是无情亦动人。芍药与君为近侍，芙蓉何处避芳尘。可怜韩令功成后，辜负秾华过此身。
黄河:莫把阿胶向此倾，此中天意固难明。解通银汉应须曲，才出昆仑便不清。高祖誓功衣带小，仙人占斗客槎轻。三千年后知谁在，何必劳君报太平。
汴河:当时天子是闲游，今日行人特地愁。柳色纵饶妆故国，水声何忍到扬州。乾坤有意终难会，黎庶无情岂自由。应笑秦皇用心错，谩驱神鬼海东头。
西京崇德里居:进乏梯媒退又难，强随豪贵殢长安。风从昨夜吹银汉，泪拟何门落玉盘。抛掷红尘应有恨，思量仙桂也无端。锦鳞赪尾平生事，却被闲人把钓竿。
投所思:憔悴长安何所为，旅魂穷命自相疑。满川碧嶂无归日，一榻红尘有泪时。雕琢只应劳郢匠，膏肓终恐误秦医。浮生七十今三十，从此凄惶未可知。
经张舍人旧居（一题作河中经故翰林张舍人所居）:行尘不是昔时尘，谩向朱门忆侍臣。一榻已无开眼处，九泉应有爱才人。文馀吐凤他年诏，树想栖鸾旧日春。从此恩深转难报，夕阳衰草泪沾巾。
雒城作:大卤旌旗出洛滨，此中烟月已埃尘。更无楼阁寻行处，只有山川识野人。早得铸金夸范蠡，旋闻垂钓哭平津。旧游难得时难遇，回首空城百草春。
姑苏城南湖陪曹使君游:水蓼花红稻穗黄，使君兰棹泛回塘。倚风荇藻先开路，迎旆凫鷖尽著行。手里兵符神与术，腰间金印彩为囊。少年太守勋庸盛，应笑燕台两鬓霜。
秋日有寄姑苏曹使君:多病无因棹小舟，阖闾城下谒名侯。水寒不见双鱼信，风便唯闻五袴讴。早说用兵长暗合，近传观稼亦闲游。须知谢奕依前醉，闲阻清谈又一秋。
送章碣赴举:苹鹿歌中别酒催，粉闱星彩动昭回。久经罹乱心应破，乍睹升平眼渐开。顾我昔年悲玉石，怜君今日蕴风雷。龙门盛事无因见，费尽黄金老隗台。
寄杨秘书:湖水平来见鲤鱼，偶因烹处得琼琚。披寻藻思千重后，吟想冰光万里馀。漳浦病来情转薄，赤城吟苦意何如。锦衣公子怜君在，十载兵戈从板舆。
往年进士赵能卿尝话金庭胜事，见示叙:会稽诗客赵能卿，往岁相逢话石城。正恨故人无上寿，喜闻良宰有高情。山朝佐命层层耸，水接飞流步步清。两火一刀罹乱后，会须乘兴雪中行。
雪:细玉罗纹下碧霄，杜门颜巷落偏饶。巢居只恐高柯折，旅客愁闻去路遥。撅冻野蔬和粉重，扫庭松叶带酥烧。寒窗呵笔寻诗句，一片飞来纸上销。
暇日有寄姑苏曹使君兼呈张郎中郡中宾僚:嘉植阴阴覆剑池，此中能政动神祇。湖边观稼雨迎马，城外犒军风满旗。融酒徒夸无算爵，俭莲还少最高枝。珊瑚笔架真珠履，曾和陈王几首诗。
寄右省王谏议:耳边要静不得静，心里欲闲终未闲。自是宿缘应有累，可能时事更相关。鱼惭张翰辞东府，鹤怨周颙负北山。看却金庭芝朮老，又驱车入七人班。
焚书坑:千载遗踪一窖尘，路傍耕者亦伤神。祖龙算事浑乖角，将谓诗书活得人。
始皇陵:荒堆无草树无枝，懒向行人问昔时。六国英雄漫多事，到头徐福是男儿。
送沈先辈归送上嘉礼（一作送沈光及第后东归兼赴嘉礼）:青青月桂触人香，白苎衫轻称沈郎。好继马卿归故里，况闻山简在襄阳。杯倾别岸应须醉，花傍征车渐欲芳。拟把金钱赠嘉礼，不堪栖屑困名场。
春日叶秀才曲江:江花江草暖相隈，也向江边把酒杯。春色恼人遮不得，别愁如疟避还来。安排贱迹无良策，裨补明时望重才。一曲吴歌齐拍手，十年尘眼未曾开。
西京道德里:秦树团团夕结阴，此中庄舄动悲吟。一枝丹桂未入手，万里苍波长负心。老去渐知时态薄，愁来唯愿酒杯深。七雄三杰今何在，休为闲人泪满襟。
忆夏口:汉阳渡口兰为舟，汉阳城下多酒楼。当年不得尽一醉，别梦有时还重游。襟带可怜吞楚塞，风烟只好狎江鸥。月明更想曾行处，吹笛桥边木叶秋。
武牢关:楚人曾此限封疆，不见清阴六里长。一壑暮声何怨望，数峰秋势自颠狂。由来四皓须神伏，大抵秦皇谩气强。欲学鸡鸣试关吏，太平时节懒思量。
途中献晋州孟中丞:太平天子念蒲东，又委星郎养育功。昨日隼旟辞阙下，今朝珠履在河中。楼移庾亮千山月，树待袁宏一扇风。不及政成应入拜，晋州何足展清通。
长安秋夜:远闻天子似羲皇，偶舍渔乡入帝乡。五等列侯无故旧，一枝仙桂有风霜。灯欹短焰烧离鬓，漏转寒更滴旅肠。归计未知身已老，九衢双阙夜苍苍。
春晚寄钟尚书:宰府初开忝末尘，四年谈笑隔通津。官资肯便矜中路，酒醆还应忆故人。江畔旧游秦望月，槛前公事镜湖春。如今莫问西禅坞，一炷寒香老病身。
秋晓寄友人:洞庭霜落水云秋，又泛轻涟任去留。世界高谈今已得，宦途清贵旧曾游。手中彩笔夸题凤，天上泥封奖狎鸥。更见南来钓翁说，醉吟还上木兰舟。
秋日有酬（一作寄王师范）:旧业传家有宝刀，近闻馀力更挥毫。腰间印佩黄金重，卷里诗裁白雪高。宴罢嘉宾迎凤藻，猎归诸将问龙韬。分茅列土才三十，犹拟回头赌锦袍。
所思:梁王兔苑荆榛里，炀帝鸡台梦想中。只觉惘然悲谢傅，未知何以报文翁。生灵不幸台星拆，造化无情世界空。划尽寒灰始堪叹，满庭霜叶一窗风。
送魏校书兼呈曹使君:乱离无计驻生涯，又事东游惜岁华。村店酒旗沽竹叶，野桥梅雨泊芦花。雠书发迹官虽屈，负米安亲路不赊。应见使君论世旧，扫门重得向曹家。
四皓庙:汉惠秦皇事已闻，庙前高木眼前云。楚王谩费闲心力，六里青山尽属君。
浮云:溶溶曳曳自舒张，不向苍梧即帝乡。莫道无心便无事，也曾愁杀楚襄王。
早发:北去南来无定居，此生生计竟何如。酷怜一觉平明睡，长被鸡声恶破除。
香:沈水良材食柏珍，博山烟暖玉楼春。怜君亦是无端物，贪作馨香忘却身。
七夕:络角星河菡萏天，一家欢笑设红筵。应倾谢女珠玑箧，尽写檀郎锦绣篇。香帐簇成排窈窕，金针穿罢拜婵娟。铜壶漏报天将晓，惆怅佳期又一年。
送臧濆下第谒窦鄜州:赋得长杨不直钱，却来京口看莺迁。也知绛灌轻才子，好谒尤常醉少年。万里故乡云缥缈，一春生计泪澜汍。多情柱史应相问，与话归心正浩然。
清明日曲江怀友:君与田苏即旧游，我于交分亦绸缪。二年隔绝黄泉下，尽日悲凉曲水头。鸥鸟似能齐物理，杏花疑欲伴人愁。寡妻稚子应寒食，遥望江陵一泪流。
送郑州严员外:欲将刀笔润王猷，东去先分圣主忧。满扇好风吹郑圃，一车甘雨别皇州。尚书碛冷鸿声晚，仆射陂寒树影秋。从此文星在何处，武牢关外庾公楼。
孙员外赴阙后重到三衢:远山高枝思悠哉，重倚危楼尽一杯。谢守已随征诏入，鲁儒犹逐断蓬来。地寒谩忆移暄手，时急方须济世才。宣室夜阑如有问，可能全忘未然灰。
衡阳泊木居士庙下作（一题作题木居士庙）:乌噪残阳草满庭，此中枯木似人形。只应神物长为主，未必浮槎即有灵。八月风波飘不去，四时黍稷荐惟馨。南朝庾信无因赋，牢落祠前水气腥。
钟陵见杨秀才（一题作见进士杨寻）:孺亭滕阁少踟蹰，三度南游一事无。只觉流年如鸟逝，不知何处有龙屠。云归洪井枝柯敛，水下漳江气色粗。赖得与君同此醉，醒来愁被鬼揶揄。
自湘川东下立春泊夏口阻风登孙权城:吴门此去逾千里，湘浦离来想数旬。只见风师长占路，不知青帝已行春。危怜坏堞犹遮水，狂爱寒梅欲傍人。事往时移何足问，且凭村酒暖精神。
春日忆湖南旧游寄卢校书:旅榜前年过洞庭，曾提刀笔事甘宁。玳筵离隔将军幕，朱履频窥处士星。恩重匣中孤剑在，梦馀江畔数峰青。金貂见服嘉宾散，回首昭丘一涕零。
贺淮南节度卢员外赐绯:俭莲高贵九霄闻，粲粲朱衣降五云。骢马早年曾避路，银鱼今日且从军。御题彩服垂天眷，袍展花心透縠纹。应笑当年老莱子，鲜华都自降明君。
春日独游禅智寺:树远连天水接空，几年行乐旧隋宫。花开花谢还如此，人去人来自不同。鸾凤调高何处酒，吴牛蹄健满车风。思量只合腾腾醉，煮海平陈一梦中。
和淮南李司空同转运员外（一作同转运卢员外赐绯）:层层高阁旧瀛洲，此地须征第一流。丞相近年萦倚望，重才今日喜遨游。荣持健笔金黄贵，恨咽离筵管吹秋。谁继伊皋送行句，梁王诗好郢人愁。
后土庙:四海兵戈尚未宁，始于云外学仪形。九天玄女犹无圣，后土夫人岂有灵。一带好云侵鬓绿，两层危岫拂眉青。韦郎年少知何在，端坐思量太白经。
金陵夜泊:冷烟轻淡傍衰丛，此夕秦淮驻断蓬。栖雁远惊沽酒火，乱鸦高避落帆风。地销王气波声急，山带秋阴树影空。六代精灵人不见，思量应在月明中。
上江州陈员外:寒江九派转城楼，东下钟陵第一州。人自中台方贵盛，地从西晋即风流。旧班久望鹓晴翥，馀力犹闻虎夜浮。应恨属官无健令，异时佳节阻闲游。
广陵开元寺阁上作:满槛山川漾落晖，槛前前事去如飞。云中鸡犬刘安过，月里笙歌炀帝归。江蹙海门帆散去，地吞淮口树相依。红楼翠幕知多少，长向东风有是非。
上鄂州韦尚书:往岁先皇驭九州，侍臣才业最风流。文穷典诰虽馀力，俗致雍熙尽密谋。兰省换班青作绶，柏台前引绛为鞲。都缘未负江山兴，开济生灵校一秋。
早春巴陵道中:远雪亭亭望未销，岳阳春浅似相饶。短芦冒土初生笋，高柳偷风已弄条。波泛洞庭猵獭健，谷连荆楚鬼神妖。中流菱唱泊何处，一只画船兰作桡。
广陵秋日酬进士臧濆见寄:驿西斜日满窗前，独凭秋栏思渺绵。数尺断蓬惭故国，一轮清镜泣流年。已知世事真徒尔，纵有心期亦偶然。空愧荀家好兄弟，雁来鱼去是因缘。
淮南送李司空朝觐:圣君宵旰望时雍，丹诏西来雨露浓。宣父道高休叹凤，武侯才大本吟龙。九州似鼎终须负，万物为铜只待熔。腊后春前更何事，便看经度奏东封。
秋日禅智寺见裴郎中题名寄韦瞻:野寺疏钟万木秋，偶寻题处认名侯。官离南郡应闲暇，地胜东山想驻留。百醆浓醪成别梦，两行垂露浣羁愁。心知只有韦公在，更对真踪话旧游。
广陵春日忆池阳有寄:烟水濛濛接板桥，数年经历驻征桡。醉凭危槛波千顷，愁倚长亭柳万条。别后故人冠獬豸，病来知己赏鹪鹩。清流夹宅千家住，会待闲乘一信潮。
春中湘中题岳麓寺僧舍:蟾宫虎穴两皆休，来凭危栏送远愁。多事林莺还谩语，薄情边雁不回头。春融只待乾坤醉，水阔深知世界浮。欲共高僧话心迹，野花芳草奈相尤。
出试后投所知:此日蓬壶两日程，当时消息甚分明。桃须曼倩催方熟，橘待洪崖遣始行。岛外音书应有意，眼前尘土渐无情。莫教更似山西鼠，啮破愁肠恨一生。
湘南春日怀古:晴江春暖兰蕙薰，凫鹥苒苒鸥著群。洛阳贾谊自无命，少陵杜甫兼有文。空阔远帆遮落日，苍茫野树碍归云。松醪酒好昭潭静，闲过中流一吊君。
江州望庐山:东南苍翠何崔嵬，横流一望幽抱开。影寒已令水底去，脚阔欲过湖心来。深处不唯容鬼怪，暗中兼恐有风雷。仙人往往今谁在，红杏花香重首回。
金陵寄窦尚书:二年岐路有西东，长忆优游楚驿中。虎帐谈高无客继，马卿官傲少人同。世危肯使依刘表，山好犹能忆谢公。此去此恩言不得，谩将闲泪对春风。
清溪江令公宅:蛮笺象管夜深时，曾赋陈宫第一诗。宴罢风流人不见，废来踪迹草应知。莺怜胜事啼空巷，蝶恋馀香舞好枝。还有往年金甃井，牧童樵叟等闲窥。
郑州献卢舍人（时本官王令公收复两京后）:海槎闲暇阆风轻，不是安流不肯行。鸡省露浓汤饼熟，凤池烟暖诏书成。渔筹已合光儒梦，尧印何妨且治兵。会待两都收复后，右图仪表左题名。
别池阳所居:黄尘初起此留连，火耨刀耕六七年。雨夜老农伤水旱，雪晴渔父共舟船。已悲世乱身须去，肯愧途危迹屡迁。却是九华山有意，列行相送到江边。
送内使周大夫自杭州朝贡:八都上将近平戎，便附輶轩奏圣聪。三接驾前朝觐礼，一函江表战征功。云间阆苑何时见，水底瑶池触处通。知有殿庭馀力在，莫辞消息寄西风。
酬黄从事怀旧见寄:旧游不合到心中，把得君诗意亦同。水馆酒阑清夜月，香街人散白杨风。长绳系日虽难绊，辨口谈天不易穷。世事自随蓬转在，思量何处是飞蓬。
绣:一片丝罗□□□，洞房西室女工劳。花随玉指添春色，鸟逐金针长羽毛。蜀锦谩夸声自贵，越绫虚说价功高。可中用作鸳鸯被，红叶枝枝不碍刀。
西施:家国兴亡自有时，吴人何苦怨西施。西施若解倾吴国，越国亡来又是谁。
自遣:得即高歌失即休，多愁多恨亦悠悠。今朝有酒今朝醉，明日愁来明日愁。
白角篦:白似琼瑶滑似苔，随梳伴镜拂尘埃。莫言此个尖头物，几度撩人恶发来。
铜雀台:强歌强舞竟难胜，花落花开泪满膺。只合当年伴君死，免交憔悴望西陵。
鹦鹉:莫恨雕笼翠羽残，江南地暖陇西寒。劝君不用分明语，语得分明出转难。
金钱花:占得佳名绕树芳，依依相伴向秋光。若教此物堪收贮，应被豪门尽劚将。
钱尚父生日:大昴分光降斗牛，兴唐宗社作诸侯。伊夔事业扶千载，韩白机谋冠九州。贵盛上持龙节钺，延长应续鹤春秋。锦衣玉食将何报，更俟庄椿一举头。
寄前户部陆郎中:出驯桑雉入朝簪，箫洒清名映士林。近日篇章欺白雪，早年词赋得黄金。桂堂纵道探龙颔，兰省何曾驻鹤心。离乱事多人不会，酒浓花暖且闲吟。
登瓦棺寺阁:下盘空迹上云浮，偶逐僧行步步愁。暂憩已知须用意，渐来争忍不回头。烟中树老重江晚，铎外风轻四境秋。懒指台城更东望，鹊飞龙斗尽荒丘。
九华山费征君所居:草堂何处试徘徊，见说遗踪向此开。蟾桂自归三径后，鹤书曾降九天来。白云事迹依前在，青琐光阴竟不回。尽夕为君思曩日，野泉呜咽路莓苔。
途中寄怀:不知何处是前程，合眼腾腾信马行。两鬓已衰时未遇，数峰虽在病相撄。尘埃巩洛虚光景，诗酒江湖漫姓名。试哭军门看谁问，旧来还似祢先生。
京口见李侍郎:傞傞江柳欲矜春，铁瓮城边见故人。屈指不堪言甲子，披风常记是庚申。别来且喜身俱健，乱后休悲业尽贫。还有杖头沽酒物，待寻山寺话逡巡。
秋日酬张特玄:病寄南徐两度秋，故人依约亦扬州。偶因雁足思闲事，拟棹孤舟访旧游。风急几闻江上笛，月高谁共酒家楼。平生意气消磨尽，甘露轩前看水流。
登高咏菊尽（一作李山甫诗）:篱畔霜前偶得存，苦教迟晚避兰荪。能销造化几多力，不受阳和一点恩。生处岂容依玉砌，要时还许上金樽。陶公没后无知己，露滴幽丛见泪痕。
登夏州城楼:寒城猎猎戍旗风，独倚危楼怅望中。万里山河唐土地，千年魂魄晋英雄。离心不忍听边马，往事应须问塞鸿。好脱儒冠从校尉，一枝长戟六钧弓。
水边偶题:野水无情去不回，水边花好为谁开。只知事逐眼前去，不觉老从头上来。穷似丘轲休叹息，达如周召亦尘埃。思量此理何人会，蒙邑先生最有才。
故洛阳公镇大梁时隐得游门下今之经历事往…以伤以谢:孤舟欲泊思何穷，曾忆西来值雪中。珠履少年初满座，白衣游子也从公。狂抛赋笔琉璃冷，醉倚歌筵玳瑁红。今日斯文向谁说，泪碑棠树两成空。
杜陵秋思:南望商於北帝都，两堪栖托两无图。只闻斥逐张公子，不觉悲同楚大夫。岩畔早凉生紫桂，井边疏影落高梧。一杯渌酒他年忆，沥向清波寄五湖。
隐尝在江陵忝故中令白公叨蒙知遇…遂成长句:往岁酂侯镇渚宫，曾将清律暖孤蓬。才怜曼倩三冬后，艺许由基一箭中。言重不能轻薄命，地寒终是泣春风。凤凰池涸台星拆，回首岐山忆至公。
夜泊毗陵无锡县有寄:草虫幽咽树初团，独系孤舟夜已阑。浊浪势奔吴苑急，疏钟声彻惠山寒。愁催鬓发凋何易，贫恋家乡别渐难。他日亲朋应大笑，始知书剑是无端。
桃花:暖触衣襟漠漠香，间梅遮柳不胜芳。数枝艳拂文君酒，半里红欹宋玉墙。尽日无人疑怅望，有时经雨乍凄凉。旧山山下还如此，回首东风一断肠。
筹笔驿:抛掷南阳为主忧，北征东讨尽良筹。时来天地皆同力，运去英雄不自由。千里山河轻孺子，两朝冠剑恨谯周。唯馀岩下多情水，犹解年年傍驿流。
重过随州故兵部李侍郎恩知因抒长句:庄周高论伯牙琴，闲夜思量泪满襟。四海共谁言近事，九原从此负初心。鸥翻汉浦风波急，雁下郧溪雾雨深。惭愧苍生还有意，解歌襦袴至如今。
商於驿楼东望有感:山川去接汉江东，曾伴隋侯醉此中。歌绕夜梁珠宛转，舞娇春席雪朦胧。棠遗善政阴犹在，薤送哀声事已空。惆怅知音竟难得，两行清泪白杨风。
寄南城韦逸人:杜甫诗中韦曲花，至今无赖尚豪家。美人晓折露沾袖，公子醉时香满车。万里丹青传不得，二年风雨恨无涯。羡他南涧高眠客，春去春来任物华。
梅花:吴王醉处十馀里，照野拂衣今正繁。经雨不随山鸟散，倚风疑共路人言。愁怜粉艳飘歌席，静爱寒香扑酒樽。欲寄所思无好信，为人惆怅又黄昏。
淮南高骈所造迎仙楼:鸾音鹤信杳难回，凤驾龙车早晚来。仙境是谁知处所，人间空自造楼台。云侵朱槛应难到，虫网闲窗永不开。子细思量成底事，露凝风摆作尘埃。
和禅月大师见赠:高僧惠我七言诗，顿豁尘心展白眉。秀似谷中花媚日，清如潭底月圆时。应观法界莲千叶，肯折人间桂一支。漂荡秦吴十馀载，因循犹恨识师迟。
谒文宣王庙:晚来乘兴谒先师，松柏凄凄人不知。九仞萧墙堆瓦砾，三间茅殿走狐狸。雨淋状似悲麟泣，露滴还同叹凤悲。傥使小儒名稍立，岂教吾道受栖迟。
代文宣王答:三教之中儒最尊，止戈为武武尊文。吾今尚自披蓑笠，你等何须读典坟。释氏宝楼侵碧汉，道家宫殿拂青云。若教颜闵英灵在，终不羞他李老君。
重送朗州张员外:朱轮此去正春风，且驻青云听断蓬。一榻早年容孺子，双旌今日别文翁。诚知汲善心长在，争奈干时迹转穷。酬德酬恩两无路，谩劳惆怅凤城东。
广陵秋夜读进士常修三篇因题:入蜀归吴三首诗，藏于笥箧重于师。剑关夜读相如听，瓜步秋吟炀帝悲。景物也知输健笔，时情谁不许高枝。明年二月春风里，江岛闲人慰所思。
逼试投所知:桃在仙翁旧苑傍，暖烟轻霭扑人香。十年此地频偷眼，二月春风最断肠。曾恨梦中无好事，也知囊里有仙方。寻思仙骨终难得，始与回头问玉皇。
汉江上作:汉江波浪渌于苔，每到江边病眼开。半雨半风终日恨，无名无迹几时回。云生岸谷秋阴合，树接帆樯晚思来。对此空惭圣明代，忍教缨上有尘埃。
秋夜寄进士顾荣:秋河耿耿夜沈沈，往事三更尽到心。多病谩劳窥圣代，薄才终是费知音。家山梦后帆千尺，尘土搔来发一簪。空羡良朋尽高价，可怜东箭与南金。
寄渭北徐从事:暖云慵堕柳垂条，骢马徐郎过渭桥。官秩旧参荀秘监，樽罍今伴霍嫖姚。科随鹄箭频曾中，礼向侯弓以重招。莫恨东风促行李，不多时节却归朝。
徐寇南逼感事献江南知己次韵:酒阑离思浩无穷，西望维扬忆数公。万里飘零身未了，一家知奖意曾同。云横晋国尘应暗，路转吴江信不通。今日便成卢子谅，满襟珠泪堕霜风。
寄三衢孙员外:小敷文伯见何时，南望三衢渴复饥。天子未能崇典诰，诸生徒欲恋旌旗。风高绿野苗千顷，露冷平楼酒满卮。尽是数旬陪奉处，使君争肯不相思。
淮南送卢端公归台:凤鸾势逸九霄宽，北去南来任羽翰。朱绂两参王俭府，绣衣三领杜林官。道从上国曾匡济，才向牢盆始重难。应笑张纲谩生事，埋轮不得在长安。
炀帝陵:入郭登桥出郭船，红楼日日柳年年。君王忍把平陈业，只博雷塘数亩田。
马嵬坡:佛屋前头野草春，贵妃轻骨此为尘。从来绝色知难得，不破中原未是人。
柳:灞岸晴来送别频，相偎相倚不胜春。自家飞絮犹无定，争解垂丝绊路人。
隋堤柳:夹路依依千里遥，路人回首认隋朝。春风未借宣华意，犹费工夫长绿条。
孟浩然墓:数步荒榛接旧蹊，寒江漠漠草凄凄。鹿门黄土无多少，恰到书生冢便低。
秦纪:长策东鞭及海隅，鼋鼍奔走鬼神趋。怜君未到沙丘日，肯信人间有死无。
咏月:湖上风高动白蘋，暂延清景此逡巡。隔年违别成何事，半夜相看似故人。蟾向静中矜爪距，兔隈明处弄精神。嫦娥老大应惆怅，倚泣苍苍桂一轮。
宿荆州江陵驿:西游象阙愧知音，东下荆溪称越吟。风动芰荷香四散，月明楼阁影相侵。闲欹别枕千般梦，醉送征帆万里心。薜荔衣裳木兰楫，异时烟雨好追寻。
抚州别阮兵曹:雪晴天外见诸峰，幽轧行轮有去踪。内史宅边今独恨，步兵厨畔旧相容。十年别鬓疑朝镜，千里归心著晚钟。若不他时更青眼，未知谁肯荐临邛。
新安投所知:少年容易舍樵渔，曾辱明公荐子虚。汉殿夜寒时不食，宋都风急命何疏。云埋野艇吟归去，草没山田赋遂初。长剑一寻歌一奏，此心争肯为鲈鱼。
江边有寄:江边旧业半雕残，每轸归心即万端。狂折野梅山店暖，醉吹村笛酒楼寒。只言圣代谋身易，争奈贫儒得路难。同病同忧更何事，为君提笔画渔竿。
送友人归夷门:二年流落大梁城，每送君归即有情。别路算来成底事，旧游言著似前生。苑荒懒认词人会，门在空怜烈士名。至竟男儿分应定，不须惆怅谷中莺。
湘中见进士乔诩:吴公台下别经秋，破虏城边暂驻留。一笑有情堪解梦，数年无故不同游。云牵楚思横鱼艇，柳送乡心入酒楼。且酌松醪依旧醉，谁能相见向春愁。
上霅川裴郎中:贵提金印出咸秦，潇洒江城两度春。一派水清疑见胆，数重山翠欲留人。望崇早合归黄阁，诗好何妨恋白蘋。自是受恩心未足，却垂双翅羡吴均。
钱塘江潮:怒声汹汹势悠悠，罗刹江边地欲浮。漫道往来存大信，也知反覆向平流。任抛巨浸疑无底，猛过西陵只有头。至竟朝昏谁主掌，好骑赪鲤问阳侯。
送人赴职任褒中:物态时情难重陈，夫君此去莫伤春。男儿只要有知己，才子何堪更问津。万转江山通蜀国，两行珠翠见褒人。海棠花谢东风老，应念京都共苦辛。
临川投穆中丞:试将生计问蓬根，心委寒灰首戴盆。翅弱未知三岛路，舌顽虚掉五侯门。啸烟白狖沈高木，捣月清砧触旅魂。家在碧江归不得，十年鱼艇长苔痕。
早春送张坤归大梁（一题作早春送大梁卢从事）:萧萧羸马正尘埃，又送輶轩向吹台。别酒莫辞今夜醉，故人知是几时回。泉经华岳犹应冻，花到梁园始合开。为谢东门抱关吏，不堪惆怅满离杯。
东归途中作:松橘苍黄覆钓矶，早年生计近年违。老知风月终堪恨，贫觉家山不易归。别岸客帆和雁落，晚程霜叶向人飞。买臣严助精灵在，应笑无成一布衣。
送进士臧濆下第后归池州:赋成无处换黄金，却向春风动越吟。天子爱才虽仄席，诸生多病又沾襟。柳攀灞岸狂遮袂，水忆池阳渌满心。珍重彩衣归正好，莫将闲事系升沈。
湘中赠范郧:丹桂无心彼此谙，二年疏懒共江潭。愁知酒醆终难舍，老觉人情转不堪。云外鸳鸯非故旧，眼前胶漆似烟岚。劳歌一曲霜风暮，击折湘妃白玉簪。
寄张侍郎:衰羸岂合话荆州，争奈思多不自由。无路重趋桓典马，有诗曾上仲宣楼。尘销别迹堪垂泪，树拂他门懒举头。一种人间太平日，独教零落忆沧洲。
渚宫秋思:楚城日暮烟霭深，楚人驻马还登临。襄王台下水无赖，神女庙前云有心。千载是非难重问，一江风雨好闲吟。欲招屈宋当时魄，兰败荷枯不可寻。
闲居早秋:槐杪清蝉烟雨馀，萧萧凉叶堕衣裾。噪槎乌散沈苍岭，弄杵风高上碧虚。百岁梦生悲蛱蝶，一朝香死泣芙蕖。六宫谁买相如赋，团扇恩情日日疏。
建康:潮平远岸草侵沙，东晋衰来最可嗟。庾舅已能窥帝室，王都还是预人家。山寒老树啼风曲，泉暖枯骸动芷牙。欲起九原看一遍，秦淮声急日西斜。
送舒州宿松县傅少府（一题作送宿松傅少府）:江蓠漠漠树重重，东过清淮到宿松。县好也知临浣水，官闲应得看灊峰。春生绿野吴歌怨，雪霁平郊楚酒浓。留取馀杯待张翰，明年归棹一从容。
经故洛阳城:败垣危堞迹依稀，试驻羸骖吊落晖。跋扈以成梁冀在，简书难问杜乔归。由来世事须翻覆，未必馀才解是非。千载昆阳好功业，与君门下作恩威。
夏州胡常侍:百尺高台勃勃州，大刀长戟汉诸侯。征鸿过尽边云阔，战马闲来塞草秋。国计已推肝胆许，家财不为子孙谋。仍闻陇蜀由多事，深喜将军未白头。
寄进士卢休:半年池口恨萍蓬，今日思量已梦中。游子马蹄难重到，故人尊酒与谁同。山横翠后千重绿，蜡想歌时一烬红。从此客程君不见，麦秋梅雨遍江东。
赠先辈令狐补阙:中间声迹早薰然，阻避钧衡过十年。碧海浪高终济物，苍梧云好已归天。花迎彩服离莺谷，柳傍东风触马鞭。应念凄凉洞庭客，夜深双泪忆渔船。
送秦州从事:一枝何足解人愁，抛却还随定远侯。紫陌红尘今别恨，九衢双阙夜同游。芳时易失劳行止，良会难期且驻留。若到边庭有来使，试批书尾话梁州。
湖州裴郎中赴阙后投简寄友生:锦帐郎官塞诏年，汀洲曾驻木兰船。祢衡酒醒春瓶倒，柳恽诗成海月圆。歌蹙远山珠滴滴，漏催香烛泪涟涟。使君入拜吾徒在，宣室他时岂偶然。
秋日泊平望驿寄太常裴郎中:蘋洲重到杳难期，西倚邮亭忆往时。北海尊中常有酒，东阳楼上岂无诗。地清每负生灵望，官重方升礼乐司。闻说江南旧歌曲，至今犹自唱吴姬。
西塞山（在武昌界，孙吴以之为西塞）:吴塞当时指此山，吴都亡后绿孱颜。岭梅乍暖残妆恨，沙鸟初晴小队闲。波阔鱼龙应混杂，壁危猿狖奈奸顽。会将一副寒蓑笠，来与渔翁作往还。
秋日汴河客舍酬友人（一作汴州客舍有酬）:梁宋追游早岁同，偶然违别事皆空。年如流水催何急，道似危途动即穷。醉舞且欣连夜月，狂吟还聚上楼风。烦君更枉骚人句，白凤灵蛇满袖中。
东归:仙桂高高似有神，貂裘敝尽取无因。难将白发期公道，不觉丹枝属别人。双阙往来惭请谒，五湖归后耻交亲。盈盘紫蟹千卮酒，添得临岐泪满巾。
广陵李仆射借示近诗因投献:朝论国计暮论兵，馀力犹随凤藻生。语继盘盂抛俗格，气兼河岳带商声。闲寻绮思千花丽，静想高吟六义清。天柄已持尧典在，更堪回首问缘情。
三衢哭孙员外:燕恋雕梁马恋轩，此心从此更何言。直将尘外三生命，未敌君侯一日恩。红蜡有时还入梦，片帆何处独销魂。忍看明发衣襟上，珠泪痕中见酒痕。
箧中得故王郎中书:凤里前年别望郎，丁宁唯恐滞吴乡。劝疏杯酒知妨事，乞与书题作裹粮。苹鹿未能移海曲，县花寻已落河阳。九原自此无因见，反覆遗踪泪万行。
泪:逼脸横颐咽复匀，也曾谗毁也伤神。自从鲁国潸然后，不是奸人即妇人。
子规:铜梁路远草青青，此恨那堪枕上听。一种有冤犹可报，不如衔石叠沧溟。
姑苏台:让高泰伯开基日，贤见延陵复命时。未会子孙因底事，解崇台榭为西施。
王濬墓:男儿未必尽英雄，但到时来即命通。若使吴都犹王气，将军何处立殊功。
京中晚望:心如野鹿迹如萍，谩向人间性一灵。往事不知多少梦，夜来和酒一时醒。
寄第五尊师:苕溪烟月久因循，野鹤衣裘独茧纶。只说泊船无定处，不知携手是何人。朱黄拣日囚尸鬼，青白临时注脑神。欲访先生问经诀，世间难得不由身。
寄西华黄炼师:西华有路入中华，依约山川认永嘉。羽客昔时留筱簜，故人今又种烟霞。坛高已降三清鹤，海近应通八月槎。盛事两般君总得，老莱衣服戴颙家。
送支使萧中丞赴阙:八年刀笔到京华，归去青冥路未赊。今日风流卿相客，旧时基业帝王家。彤庭彩凤虽添瑞，望府红莲已减花。从此常僚如有问，海边麋鹿斗边槎。
送人归湘中兼寄旧知:青溪烟雨九华山，乱后应同梦寐间。万里分飞休掩袂，两旬相见且开颜。君依宰相貂蝉贵，我恋王门鬓发斑。为谢伏波筵上客，几时金印拟西还。
自贻:衰老应难更进趋，药畦经卷自朝晡。纵无显效亦藏拙，若有所成甘守株。汉武巡游虚轧轧，秦皇吞并谩驱驱。如何只见丁家鹤，依旧辽东叹绿芜。
暇日感怀因寄同院吴蜕拾遗:璧池清秩访燕台，曾捧瀛洲札翰来。今日二难俱大夜，当时三幅谩高才。戏悲槐市便便笥，狂忆樟亭满满杯。犹幸小兰同舍在，每因相见即衔哀。
偶兴:逐队随行二十春，曲江池畔避车尘。如今赢得将衰老，闲看人间得意人。
题凿石山僧院:日夜潮声送是非，一回登眺一忘机。怜师好事无人见，不把兰芽染褐衣。
圉城偶作:东望陈留日欲曛，每因刀笔想夫君。自从郭泰碑铭后，只见黄金不见文。
乌程:两府攀陪十五年，郡中甘雨幕中莲。一瓶犹是乌程酒，须对霜风度泫然。
送杨炼师却归贞浩岩:宦途不复更经营，归去东南任意行。别后几回思会面，到来相见似前生。久居竹盖知勤苦，旧业莲峰想变更。为谢佯狂吴道士，耳中时有铁船声。
暇日投钱尚父:牛斗星边女宿间，栋梁虚敞丽江关。望高汉相东西阁，名重淮王大小山。醴设斗倾金凿落，马归争撼玉连环。自惭麋鹿无能事，未报深恩鬓已斑。
览晋史（张翰思吴中鲈鲙莼羹）:齐王僚属好男儿，偶觅东归便得归。满目路岐抛似梦，一船风雨去如飞。盘擎紫线莼初熟，箸拨红丝鲙正肥。惆怅途中无限事，与君千载两忘机。
感别元帅尚父（一作病中上钱尚父）:玉函瑶检下台司，记得当时捧领时。半壁龙蛇蟠造化，满筐山岳动神祇。疲牛舐犊心犹切，阴鹤鸣雏力已衰。稚子不才身抱疾，日窥贞迹泪双垂。
即事中元甲子（一作韦庄诗）:三秦流血已成川，塞上黄云战马闲。只有羸兵填渭水，终无奇事出商山。田园已没红尘内，弟侄相逢白刃间。惆怅翠华犹未返，泪痕空滴剑文斑。
魏城逢故人（一题作绵谷回寄蔡氏昆仲）:一年两度锦江游，前值东风后值秋。芳草有情皆碍马，好云无处不遮楼。山将别恨和心断，水带离声入梦流。今日因君试回首，淡烟乔木隔绵州。
游江夏口:醉别江东酒一杯，往年曾此驻尘埃。鱼听建业歌声过，水看瞿塘雪影来。黄祖不能容贱客，费祎终是负仙才。平生胆气平生恨，今日江边首懒回。
春思:荡漾春风渌似波，惹情摇恨去傞傞。燕翻永日音声好，柳舞空城意绪多。蜀国暖回溪峡浪，卫娘清转遏云歌。可怜户外桃兼李，仲蔚蓬蒿奈尔何。
黄鹤驿寓题:野云芳草绕离鞭，敢对青楼倚少年。秋色未催榆塞雁，人心先下洞庭船。高歌酒市非狂者，大嚼屠门亦偶然。车马同归莫同恨，古人头白尽林泉。
安陆赠徐砺:灵蛇桥下水声声，曾向桥边话别情。一榻偶依陈太守，三年深忆祢先生。尘欺鬓色非前事，火爇蓬根有去程。还把馀杯重相劝，不堪秋色背郧城。
寄钟常侍:一从朱履步金台，蘖苦冰寒奉上台。峻节不由人学得，远途终是自将来。风高渐展摩天翼，干耸方呈构厦材。应笑樟亭旧同舍，九州无验满炉灰。
中秋夜不见月:阴云薄暮上空虚，此夕清光已破除。只恐异时开霁后，玉轮依旧养蟾蜍。
魏博罗令公附卷有回:寒门虽得在诸宗，栖北巢南恨不同。马上固惭消髀肉，幄中由羡愈头风。蹉跎岁月心仍切，迢递江山梦未通。深荷吾宗有知己，好将刀笔为英雄。
寄处默师:甘露卷帘看雨脚，樟亭倚柱望潮头。十年顾我醉中过，两地与师方外游。久隔兵戈常寄梦，近无书信更堪忧。香炉烟霭虎溪月，终棹铁船寻惠休。
病中上钱尚父:左脚方行右臂挛，每惭名迹污宾筵。纵饶吴土容衰病，争奈燕台费料钱。藜杖已干难更把，竹舆虽在不堪悬。深恩重德无言处，回首浮生泪泫然。
经故友所居（一题上有琼华观三字）:槐花漠漠向人黄，此地追游迹已荒。清论不知庄叟达，死交空叹赵岐忙。病来未忍言闲事，老去唯知觅醉乡。日暮街东策羸马，一声横笛似山阳。
大梁从事居汜水（一题作赠卢从事）:前年帝里望行尘，记得仙家第四人。泉暖旧谙龙偃息，露寒初见鹤精神。歌声上榻梁园晚，梦绕残钟汜水春。知有箧中编集在，只应从此是经纶。
野狐泉:潏潏寒光溅路尘，相传妖物此潜身。又应改换皮毛后，何处人间作好人。
宿纪南驿:策蹇南游忆楚朝，阴风淅淅树萧萧。不知无忌奸邪骨，又作何山野葛苗。
赠无相禅师:人人尽道事空王，心里忙于市井忙。惟有马当山上客，死门生路两相忘。
夜泊义兴戏呈邑宰:溪畔维舟问戴星，此中三害有图经。长桥可避南山远，却恐难防是最灵。
听琵琶:香筵酒散思朝散，偶向梧桐暗处闻。大底曲中皆有恨，满楼人自不知君。
经耒阳杜工部墓:紫菊馨香覆楚醪，奠君江畔雨萧骚。旅魂自是才相累，闲骨何妨冢更高。騄骥丧来空蹇蹶，芝兰衰后长蓬蒿。屈原宋玉邻君处，几驾青螭缓郁陶。
题袁溪张逸人所居:蒲梢猎猎燕差差，数里溪光日落时。芳树文君机上锦，远山孙寿镜中眉。鸡窗夜静开书卷，鱼槛春深展钓丝。若使浮名拘绊得，世间何处有男儿。
升平公主旧第:乘凤仙人降此时，玉篇才罢到文词。两轮水磑光明照，百尺鲛绡换好诗。带砺山河今尽在，风流樽俎见无期。坛场客散香街暝，惆怅齐竽取次吹。
关亭春望:关畔春云拂马头，马前春事共悠悠。风摇岸柳长条困，露裛山花小朵愁。信越功名高似狗，裴王气力大于牛。未知至竟将何用，渭水泾川一向流。
寄徐济进士:往年疏懒共江湖，月满花香记得无。霜压楚莲秋后折，雨催蛮酒夜深酤。红尘偶别迷前事，丹桂相倾愧后徒。出得函关抽得手，从来不及阮元瑜。
霅溪晚泊寄裴庶子:溪风如扇雨如丝，闲步闲吟柳恽诗。杯酒疏狂非曩日，野花狼藉似当时。道穷谩有依刘感，才急应无借寇期。满眼云山莫相笑，与君俱是受深知。
送姚安之赴任秋浦:官罢春坊地象雷，片帆高指贵池开。五侯水暖鱼鳞去，九子山晴雁叙来。江夏黄童徒逞辩，广都庞令恐非才。到头称意须年少，赢得时光向酒杯。
寄乔逸人:南经湘浦北扬州，别后风帆几度游。春酒谁家禁烂漫，野花何处最淹留。欲凭尺素边鸿懒，未定雕梁海燕愁。长短此行须入手，更饶君占一年秋。
塞外:塞外偷儿塞内兵，圣君宵旰望升平。碧幢未作朝廷计，白梃犹驱妇女行。可使御戎无上策，只应忧国是虚声。汉王第宅秦田土，今日将军已自荣。
裴庶子除太仆卿因贺:楚珪班序未为轻，莫惜良途副圣明。宫省旧推皇甫谧，寺曹今得夏侯婴。秩随科第临时贵，官逐簪裾到处清。应笑马安虚巧宦，四回迁转始为卿。
咏史:蠹简遗编试一寻，寂寥前事似如今。徐陵笔砚珊瑚架，赵胜宾朋玳瑁簪。未必片言资国计，只应邪说动人心。九原郝泚何由起，虚误西蕃八尺金。
寄池州郑员外:兽绕朱轮酒满船，郡城萧洒贵池边。衣同莱子曾分笔，扇似袁宏别有天。九点好山楼上客，两行高柳雨中烟。陵阳百姓将何福，社舞村歌又一年。
归梦:陆海波涛渐渐深，一回归梦抵千金。路傍草色休多事，墙外莺声肯有心。日晚向隅悲断梗，夜阑浇酒哭知音。贪财败阵谁相悉，鲍叔如今不可寻。
送溪州使君:兵寇伤残国力衰，就中南土藉良医。凤衔泥诏辞丹阙，雕倚霜风上画旗。官职不须轻远地，生灵只是计临时。灞桥酒醆黔巫月，从此江心两所思。
送霅川郑员外:明时塞诏列分麾，东拥朱轮出帝畿。铜虎贵提天子印，银鱼荣傍老莱衣。歌听茗坞春山暖，诗咏蘋洲暮鸟飞。知有掖垣南步在，可能须待政成归。
酬寄右司李员外:当年忆见桂枝春，自此清途未四旬。左省望高推健笔，右曹官重得名人。闲摛丽藻嫌秋兴，静猎遗编笑过秦。犹把随和向泥滓，应怜疏散任天真。
莲塘驿:莲塘馆东初日明，莲塘馆西行人行。隔林啼鸟似相应，当路好花疑有情。一梦不须追往事，数杯犹可慰劳生。莫言来去只如此，君看鬓边霜几茎。
甘露寺火后:六朝胜事已尘埃，犹有闲人怅望来。只道鬼神能护物，不知龙象自成灰。犀惭水府浑非怪，燕说吴宫未是灾。还识平泉故侯否，一生踪迹比楼台。
春日登上元石头故城:万里伤心极目春，东南王气只逡巡。野花相笑落满地，山鸟自惊啼傍人。谩道城池须险阻，可知豪杰亦埃尘。太平寺主惟轻薄，却把三公与贼臣。
送宣武徐巡官:傲睨公卿二十年，东来西去只悠然。白知关畔元非马，玄觉壶中别有天。汉帝诏衔应异日，梁王风雪是初筵。临行不惜刀圭便，愁杀长安买笑钱。
题润州妙善前石羊:紫髯桑盖此沈吟，很石犹存事可寻。汉鼎未安聊把手，楚醪虽满肯同心。英雄已往时难问，苔藓何知日渐深。还有市鄽沽酒客，雀喧鸠聚话蹄涔。
登宛陵条风楼寄窦常侍:乱罹时节懒登临，试借条风半日吟。只有远山含暖律，不知高阁动归心。溪喧晚棹千声浪，云护寒郊数丈阴。自笑疏慵似麋鹿，也教台上费黄金。
台城:晚云阴映下空城，六代累累夕照明。玉井已干龙不起，金瓯虽破虎曾争。亦知霸世才难得，却是蒙尘事最平。深谷作陵山作海，茂弘流辈莫伤情。
甘露寺看雪上周相公:筛寒洒白乱溟濛，祷请功兼造化功。光薄乍迷京口月，影交初转海门风。细黏谢客衣裾上，轻堕梁王酒醆中。一种为祥君看取，半禳灾沴半年丰。
寄京阙陆郎中昆仲:柏台兰署四周旋，宾榻何妨雁影连。才见玳簪欹细柳，便知油幕胜红莲。家从入洛声名大，迹为依刘事分偏。争奈乱罹人渐少，麦城新赋许谁传。
偶题（一作嘲钟陵妓云英）:钟陵醉别十余春，重见云英掌上身。我未成名君未嫁，可能俱是不如人。
故都:江南江北两风流，一作迷津一拜侯。至竟不如隋炀帝，破家犹得到扬州。
董仲舒:灾变儒生不合闻，谩将刀笔指乾坤。偶然留得阴阳术，闭却南门又北门。
献尚父大王:数年铁甲定东瓯，夜渡江山瞻斗牛。今日朱方平殄后，虎符龙节十三州。
帘二首:叠影重纹映画堂，玉钩银烛共荧煌。会应得见神仙在，休下真珠十二行。翡翠佳名世共稀，玉堂高下巧相宜。殷勤为嘱纤纤手，卷上银钩莫放垂。
送顾云下第:行行杯酒莫辞频，怨叹劳歌两未伸。汉帝后宫犹识字，楚王前殿更无人。年深旅舍衣裳敝，潮打村田活计贫。百岁都来多几日，不堪相别又伤春。
村桥:村桥酒旆月明楼，偶逐渔舟系叶舟。莫学鲁人疑海鸟，须知庄叟恶牺牛。心寒已分灰无焰，事往曾将水共流。除却思量太平在，肯抛疏散换公侯。
送刘校书之新安寄吴常侍:野云如火照行尘，会绩溪边去问津。才子省衔非幕客，楚君科第是同人。狂思下国千场醉，病负东堂两度春。他日酒筵应见问，鹿裘渔艇隔朱轮。
官池秋夕:池边月影闲婆娑，池上醉来成短歌。芙渠抵死怨珠露，蟋蟀苦口嫌金波。往事向人言不得，旧游临老恨空多。松醪作酒兰为棹，十载烟尘奈尔何。
奉使宛陵别二三从事:梁王雪里有深知，偶别家乡隔路岐。官品共传胜曩日，酒杯争肯忍当时。豫章地暖矜千尺，越峤天寒愧一枝。还有钓鱼蓑笠在，不堪风雨失归期。
金陵思古:杜秋在时花解言，杜秋死后花更繁。柔姿曼态葬何处，天红腻白愁荒原。高洞紫箫吹梦想，小窗残雨湿精魂。绮筵金缕无消息，一阵征帆过海门。
送王使君赴苏台:东南一望可长吁，犹忆王孙领虎符。两地干戈连越绝，数年麋鹿卧姑苏。疲甿赋重全家尽，旧族兵侵太半无。料得伍员兼旅寓，不妨招取好揶揄。
忆九华:九华巉崒荫柴扉，长忆前时此息机。黄菊倚风村酒熟，绿蒲低雨钓鱼归。干戈已是三年别，尘土那堪万事违。回首佳期恨多少，夜阑霜露又沾衣。
送裴饶归会稽:金庭路指剡川隈，珍重良朋自此来。两鬓不堪悲岁月，一卮犹得话尘埃。家通曩分心空在，世逼横流眼未开。笑杀山阴雪中客，等闲乘兴又须回。
送程尊师之晋陵:栋间云出认行轩，郊外阴阴夏木繁。高道乍为张翰侣，使君兼是世龙孙。溪含句曲清连底，酒贳余杭渌满樽。莫见时危便乘兴，人来何处不桃源。
吴门晚泊寄句曲道友:采香径在人不留，采香径下停叶舟。桃花李花斗红白，山鸟水鸟自献酬。十万梅鋗空寸土，三分孙策竟荒丘。未知到了关身否，笑杀雷平许远游。
贵池晓望:稂莠参天剪未平，且乘孤棹且行行。计疏狡兔无三窟，羁甚宾鸿欲一生。合眼亦知非本意，伤心其奈是多情。前溪好泊谁为主，昨夜沙禽占月明。
寄崔庆孙:故人何处又留连，月冷风高镜水边。文阵解围才昨日，醉乡分袂已三年。交情澹泊应长在，俗态流离且勉旃。还拟山阴一乘兴，雪寒难得渡江船。
酬章处士见寄:中原甲马未曾安，今日逢君事万端。乱后几回乡梦隔，别来何处路行难。霜鳞共落三门浪，雪鬓同归七里滩。何必新诗更相戏，小楼吟罢暮天寒。
送丁明府赴紫溪任:金徽玉轸肯躇蹰，偶滞良途半月余。楼上酒阑梅拆后，马前山好雪晴初。栾公社在怜乡树，潘令花繁贺版舆。县谱莫辞留旧本，异时量度更何如。
寄前宣州窦常侍:往年西谒谢玄晖，樽酒留欢醉始归。曲槛柳浓莺未老，小园花暖蝶初飞。喷香瑞兽金三尺，舞雪佳人玉一围。今日乱罹寻不得，满蓑风雨钓鱼矶。
秦望山僧院:巉巉危岫倚沧洲，闻说秦皇亦此游。霸主卷衣才二世，老僧传锡已千秋。阴崖水赖松梢直，藓壁苔侵画像愁。各是病来俱未了，莫将烦恼问汤休。
送光禄崔卿赴阙:一年极目望西辕，此日殷勤圣主恩。上国已留虞寄命，中朝应听范汪言。官从府幕归卿寺，路向干戈见禁门。鹓侣寂寥曹署冷，更堪呜咽问田园。
寄程尊师:鹤信虽然到五湖，烟波迢递路崎岖。玉书分薄花生眼，金鼎功迟雪满须。三秀紫芝劳梦寐，一番红槿恨朝晡。未知朽败凡间骨，中授先生指教无。
定远楼:前年上将定妖氛，曾筑岩城驻大军。近日关防虽弛柝，旧时栏槛尚侵云。蛮兵绩盛人皆伏，坐石名高世共闻。唯恐乱来良吏少，不知谁解叙功勋。
送程尊师东游有寄:华盖峰前拟卜耕，主人无奈又闲行。且凭鹤驾寻沧海，又恐犀轩过赤城。绛简便应朝右弼，紫旄兼合见东卿。劝君莫忘归时节，芝似萤光处处生。
江亭别裴饶:行杯且待怨歌终，多病怜君事事同。衰鬓别来光景里，故乡归去乱罹中。乾坤垫裂三分在，井邑摧残一半空。日晚长亭问西使，不堪车马尚萍蓬。
钱唐见芮逢:蔡伦池北雁峰前，罹乱相兼十九年。所喜故人犹会面，不堪良牧已重泉。醉思把箸欹歌席，狂忆判身入酒船。今日与君赢得在，戴家湾里两皤然。
江都:淮王高宴动江都，曾忆狂生亦坐隅。九里楼台牵翡翠，两行鸳鹭踏真珠。歌听丽句秦云咽，诗转新题蜀锦铺。惆怅晋阳星拆后，世间兵革地荒芜。
湖上岁暮感怀有寄友人:雪天萤席几辛勤，同志当时四五人。兰版地寒俱受露，桂堂风恶独伤春。音书久绝应埋玉，编简难言竟委尘。唯有广都庞令在，白头樽酒忆交亲。
送张绾游钟陵:南忆龙沙两岸行，当时天下尚清平。醉眠野寺花方落，吟倚江楼月欲明。老去亦知难重到，乱来争肯不牵情。西山十二真人在，从此烦君语姓名。
送z6光大师（师以草书应制）:禹祠分首戴湾逢，健笔寻知达九重。圣主赐衣怜绝艺，侍臣摛藻许高踪。宁亲久别街西寺，待诏初离海上峰。一种苦心师得了，不须回首笑龙钟。
息夫人庙:百雉摧残连野青，庙门犹见昔朝廷。一生虽抱楚王恨，千载终为息地灵。虫网翠环终缥缈，风吹宝瑟助微冥。玉颜浑似羞来客，依旧无言照画屏。
漂母冢:寂寂荒坟一水滨，芦洲绝岛自相亲。青娥已落淮边月，白骨甘为泉下尘。原上荻花飘素发，道傍菰叶碎罗巾。虽然寂寞千秋魄，犹是韩侯旧主人。
感怀:石径松轩亦自由，谩随浮世逐飘流。驽骀路结前程恨，蟋蟀床生半夜秋。掩耳恶闻宫妾语，低颜须向路人羞。虽教小事相催逼，未到青云拟白头。
扇上画牡丹:为爱红芳满砌阶，教人扇上画将来。叶随彩笔参差长，花逐轻风次第开。闲挂几曾停蛱蝶，频摇不怕落莓苔。根生无地如仙桂，疑是姮娥月里栽。
书怀:钓船抛却异乡来，拟向何门用不才。日晚独登楼上望，马蹄车辙满尘埃。
七夕:月帐星房次第开，两情惟恐曙光催。时人不用穿针待，没得心情送巧来。
柳:一簇青烟锁玉楼，半垂阑畔半垂沟。明年更有新条在，绕乱春风卒未休。
罗敷水:雉声角角野田春，试驻征车问水滨。数树枯桑虽不语，思量应合识秦人。
京中正月七日立春:一二三四五六七，万木生芽是今日。远天归雁拂云飞，近水游鱼迸冰出。
贵游:馆陶园外雨初晴，绣毂香车入凤城。八尺家僮三尺箠，何知高祖要苍生。
严陵滩:中都九鼎勤英髦，渔钓牛蓑且遁逃。世祖升遐夫子死，原陵不及钓台高。
虚白堂前牡丹相传云太傅手植在钱塘:欲询往事奈无言，六十年来托此根。香暖几飘袁虎扇，格高长对孔融樽。曾忧世乱阴难合，且喜春残色上存。莫背阑干便相笑，与君俱受主人恩。
县斋秋晚酬友人朱瓒见寄:中和节后捧琼瑰，坐读行吟数月来。只叹雕龙方擅价，不知赪尾竟空回。千枝白露陶潜柳，百尺黄金郭隗台。惆怅报君无玉案，水天东望一裴回。
第五将军于馀杭天柱宫入道因题寄:交梨火枣味何如，闻说苕川已下车。瓦榼尚携京口酒，草堂应写颍阳书。亦知得意须乘鹤，未必忘机便钓鱼。却恐武皇还望祀，软轮征入问玄虚。
寄无相禅师:老住西峰第几层，为师回首忆南能。有缘有相应非佛，无我无人始是僧。烂椹作袍名复利，铄金为讲爱兼憎。何如一衲尘埃外，日日香烟夜夜灯。
秋日有寄:丹青未合便回头，见尽人间事始休。只有百神朝宝镜，永无纤浪犯虚舟。曾临铁瓮虽分职，近得金陵亦偶游。东去西来人不会，上卿踪迹本玄洲。
送前南昌崔令替任映摄新城县（一作崔令映替任）:五年苛政甚虫螟，深喜夫君已戴星。大族不唯专礼乐，上才终是惜生灵。亦知单父琴犹在，莫厌东归酒未醒。二月春风何处好，亚夫营畔柳青青。
下第作:年年模样一般般，何似东归把钓竿。岩谷谩劳思雨露，彩云终是逐鹓鸾。尘迷魏阙身应老，水到吴门叶欲残。至竟穷途也须达，不能长与世人看。
丁亥岁作（中元甲子）:病想医门渴望梅，十年心地仅成灰。早知世事长如此，自是孤寒不合来。谷畔气浓高蔽日，蛰边声暖乍闻雷。满城桃李君看取，一一还从旧处开。
北邙山:一种山前路入秦，嵩山堪爱此伤神。魏明未死虚留意，庄叟虽生酌满巾。何必更寻无主骨，也知曾有弄权人。羡他缑岭吹箫客，闲访云头看俗尘。
重过三衢哭孙员外:烂柯山下忍重到，双桧楼前日欲残。华屋未移春照灼，故侯何在泪汍澜。不唯济物工夫大，长忆容才尺度宽。一恸旁人莫相笑，知音衰尽路行难。
送蕲州裴员外:六枝仙桂最先春，萧洒高辞九陌尘。两晋家声须有主，六朝文雅别无人。荣驱豹尾抛同辈，贵上螭头见近臣。蕲水苍生莫相羡，早看归去掌丝纶。
重九日广陵道中:秋山抱病何处登，前时韦曲今广陵。广陵大醉不解闷，韦曲旧游堪拊膺。佳节纵饶随分过，流年无奈得人憎。却驱羸马向前去，牢落路岐非所能。
东归别所知:芙蓉宫阙二妃坛，两处因依五岁寒。邹律有风吹不变，郄枝无分住应难。愁心似火还烧鬓，别泪非珠谩落盘。却羡淮南好鸡犬，也能终始逐刘安。
西京道中:半夜秋声触断蓬，百年身事算成空。祢生词赋抛江夏，汉祖精神忆沛中。未必他时能富贵，只应从此见穷通。边禽陇水休相笑，自有沧洲一棹风。
粉:每持纤白助君时，霜自无憀雪自疑。郎若姓何应解傅，女能窥宋不劳施。妆成丽色唯花妒，落尽啼痕只镜知。最好玉京仙署里，更和秋月照琼枝。
赠渔翁:叶艇悠扬鹤发垂，生涯空托一纶丝。是非不向眼前起，寒暑任从波上移。风漾长歌笼月里，梦和春雨昼眠时。逍遥此意谁人会，应有青山渌水知。
下第寄张坤:谩费精神掉五侯，破琴孤剑是身仇。九衢双阙拟何去，玉垒铜梁空旧游。蝴蝶有情牵晚梦，杜鹃无赖伴春愁。思量不及张公子，经岁池江倚酒楼。
东归别常修:六载辛勤九陌中，却寻归路五湖东。名惭桂苑一枝绿，鲙忆松江两箸红。浮世到头须适性，男儿何必尽成功。唯惭鲍叔深知我，他日蒲帆百尺风。
言:珪玷由来尚可磨，似簧终日复如何。成名成事皆因慎，亡国亡家只为多。须信祸胎生利口，莫将讥思逞悬河。猩猩鹦鹉无端解，长向人间被网罗。
简令生日:祥烟霭霭拂楼台，庆积玄元节后来。已向青阳标四序，便从嵩岳应三台。龟衔玉柄增年算，鹤舞琼筵献寿杯。自顾下儒何以祝，柱天功业济时才。
晚眺:凭古城边眺晚晴，远村高树转分明。天如镜面都来静，地似人心总不平。云向岭头闲不彻，水流溪里太忙生。谁人得及庄居老，免被荣枯宠辱惊。
野花（一作罗邺诗）:万点红芳血色殷，为无名字对空山。多因戏蝶寻香住，少有行人辍棹攀。若在侯门看不足，为生江岸见如闲。结根必竟输桃李，长向春城紫陌间。
华清宫:楼殿层层佳气多，开元时节好笙歌。也知道德胜尧舜，争奈杨妃解笑何。
韩信庙:剪项移秦势自雄，布衣还是负深功。寡妻稚女俱堪恨，却把余杯奠蒯通。
韦公子:击柱狂歌惨别颜，百年人事梦魂间。李将军自嘉声在，不得封侯亦自闲。
望思台:芳草台边魂不归，野烟乔木弄残晖。可怜高祖清平业，留与闲人作是非。
帝幸蜀（乾符岁，一作狄归昌诗）:马嵬山色翠依依，又见銮舆幸蜀归。泉下阿蛮应有语，这回休更怨杨妃。
王夷甫:把得闲书坐水滨，读来前事亦酸辛。莫言麈尾清谭柄，坏却淳风是此人。
鹭鸶:斜阳澹澹柳阴阴，风袅寒丝映水深。不要向人夸素白，也知常有羡鱼心。
青山庙（子胥庙）:市箫声咽迹崎岖，雪耻酬恩此丈夫。霸主两亡时亦异，不知魂魄更无归。
小松:已有清阴逼座隅，爱声仙客肯过无。陵迁谷变须高节，莫向人间作大夫。
竹:篱外清阴接药阑，晓风交戛碧琅玕。子猷死后知音少，粉节霜筠谩岁寒。
谩天岭:西去休言蜀道难，此中危峻已多端。到头未会苍苍色，争得禁他两度谩。
西川与蔡十九同别子超:相欢虽则不多时，相别那能不敛眉。蜀客赋高君解爱，楚宫腰细我还知。百年恩爱无终始，万里因缘有梦思。肠断门前旧行处，不堪全属五陵儿。
龙泉东下却寄孙员外:縠江东下几多程，每泊孤舟即有情。山色已随游子远，水纹犹认主人清。恩如海岳何时报，恨似烟花触处生。百尺风帆两行泪，不堪回首望峥嵘。
牡丹:艳多烟重欲开难，红蕊当心一抹檀。公子醉归灯下见，美人朝插镜中看。当庭始觉春风贵，带雨方知国色寒。日晚更将何所似，太真无力凭阑干。
听琴:寒雨萧萧落井梧，夜深何处怨啼乌。不知一盏临邛酒，救得相如渴病无。
寄聂尊师:欲芟荆棘种交梨，指画城中日恐迟。安得紫青磨镜石，与君闲处看荣衰。
金山僧院:根盘蛟蜃路藤萝，四面无尘辍棹过。得似吾师始惆怅，眼前终日有风波。
淮南送节度卢端公将命之汴州端公常为汴州相公从事:吹台高倚圃田东，此去轺车事不同。珠履旧参萧相国，彩衣今佐晋司空。醉离淮甸寒星下，吟指梁园密雪中。到彼的知宣室语，几时征拜黑头公。
送卢端公归台卢校书之夏县:绵绵堤草拂征轮，龙虎俱辞楚水滨。只见胜之为御史，不知梅福是仙人。地推八米源流盛，才笑三张事业贫。一种西归一般达，柏台霜冷夏城春。
送朗州张员外:圣朝纶阁最延才，须牧生民始入来。凤藻已期他日用，隼旟应是隔年回。旗飘岘首岚光重，酒奠湘江杜魄哀。肠断秦原二三月，好花全为使君开。
淮南送工部卢员外赴阙:始从豸角曳长裾，又吐鸡香奏玉除。隋邸旧僚推谢掾，汉廷高议得相如。贵分赤笔升兰署，荣著绯衣从板舆。遥想到时秋欲尽，禁城凉冷露槐疏。
淮南送司勋李郎中赴阙:中朝品秩重文章，双笔依前赐望郎。五夜星辰归帝座，半年樽俎奉梁王。南都水暖莲分影，北极天寒雁著行。不必恋恩多感激，过淮应合见徵黄。
送陆郎中赴阙:幕下留连两月强，炉边侍史旧焚香。不关雨露偏垂意，自是鸳鸾合著行。三署履声通建礼，九霄星彩映明光。少瑜镂管丘迟锦，从此西垣使凤凰。
途中送人东游有寄:离骖莫惜暂逡巡，君向池阳我入秦。岁月易抛非曩日，酒杯难得是同人。路经隋苑桥灯夜，江转台城岸草春。此处故交谁见问，为言霜鬓压风尘。
过废江宁县（王昌龄曾尉此县）:县前水色细鳞鳞，一为夫君吊水滨。漫把文章矜后代，可知荣贵是他人。莺偷旧韵还成曲，草赖余吟尽解春。我亦有心无处说，等闲停棹似迷津。
淮口军葬:一阵孤军不复回，更无分别只荒堆。莫言赋分须如此，曾作文皇赤子来。
江南:玉树歌声泽国春，累累辎重忆亡陈。垂衣端拱浑闲事，忍把江山乞与人。
江北:废宫荒苑莫闲愁，成败终须要彻头。一种风流一种死，朝歌争得似扬州。
人日新安道中见梅花（其年以徐寇停举）:长途酒醒腊春寒，嫩蕊香英扑马鞍。不上寿阳公主面，怜君开得却无端。
许由庙:高挂风瓢濯汉滨，土阶三尺愧清尘。可怜比屋堪封日，若到人间是众人。
湘妃庙:刘表荒碑断水滨，庙前幽草闭残春。已将怨泪流斑竹，又感悲风入白蘋。八族未来谁北拱，四凶犹在莫南巡。九峰相似堪疑处，望见苍梧不见人。
八骏图:穆满当年物外程，电腰风脚一何轻。如今纵有骅骝在，不得长鞭不肯行。
蝉:天地工夫一不遗，与君声调借君緌。风栖露饱今如此，应忘当年滓浊时。
中秋不见月:风帘淅淅漏灯痕，一半秋光此夕分。天为素娥孀怨苦，并教西北起浮云。
答宗人衮:昆仑水色九般流，饮即神仙憩即休。敢恨守株曾失意，始知缘木更难求。鴒原谩欲均余力，鹤发那堪问旧游。遥望北辰当上国，羡君归棹五诸侯。
早行:雨洒江声风又吹，扁舟正与睡相宜。无端戍鼓催前去，别却青山向晓时。
咏白菊（一作罗绍威诗）:虽被风霜竞欲催，皎然颜色不低摧。已疑素手能妆出，又似金钱未染来。香散自宜飘渌酒，叶交仍得荫香苔。寻思闭户中宵见，应认寒窗雪一堆。
姥山:临塘古庙一神仙，绣幌花容色俨然。为逐朝云来此地，因随暮雨不归天。眉分初月湖中鉴，香散余风竹上烟。借问邑人沈水事，已经秦汉几千年。
岐王宅:朱邸平台隔禁闱，贵游陈迹尚依稀。云低雍畤祈年去，雨细长杨从猎归。申白宾朋传道义，应刘文彩寄音徽。承平旧物惟君尽，犹写雕鞍伴六飞。
长明灯:破暗长明世代深，烟和香气两沈沈。不知初点人何在，只见当年火至今。晓似红莲开沼面，夜如寒月镇潭心。孤光自有龙神护，雀戏蛾飞不敢侵。
宫词:巧画蛾眉独出群，当时人道便承恩。经年不见君王面，落日黄昏空掩门。
泾溪:泾溪石险人竞惧，终岁不闻倾覆人。却是平流无石处，时时闻说有沈沦。
题杜甫集:楚水悠悠浸楚亭，楚南天地两无情。忍交孙武重泉下，不见时人说用兵。
感弄猴人赐朱绂:十二三年就试期，五湖烟月奈相违。何如买取胡孙弄，一笑君王便著绯。
题磻溪垂钓图:吕望当年展庙谟，直钩钓国更谁如。若教生在西湖上，也是须供使宅鱼。
春风:也知有意吹嘘切，争奈人间善恶分。但是秕糠微细物，等闲抬举到青云。
竹下残雪:墙下浓阴对此君，小山尖险玉为群。夜来解冻风虽急，不向寒城减一分。
镇海军所贡（题不全）:檐前飞雪扇前尘，千里移添上苑春。他日丁宁柿林院，莫宣恩泽与闲人。
席上歌水调:余声宛宛拂庭梅，通济渠边去又回。若使炀皇魂魄在，为君应合过江来。
题新榜（在浙幕，沈崧得新榜示题其末）:黄土原边狡兔肥，犬如流电马如飞。灞陵老将无功业，犹忆当时夜猎归。
艺堂:堂开冻石千年翠，艺讲秋胶百步威。揖让未能忘典礼，英雄孰不惯戎衣。风波险似金机骇，日月忙如雪羽飞。莫怪尊前频浩叹，男儿志愿与时违。
星精石:突险呀空龙虎蹲，由来英气蓄寒根。苍苔点染云生靥，老雨淋漓铁渍痕。松韵远趋疑认祖，山阴轻覆似怜孙。孤岩恰恰容幽构，可爱江南释子园。
巴州寒食晚眺:东望青天周与秦，杏花榆叶故园春。野寺一倾寒食酒，晚来风景重愁人。
题击瓯楼:驻旌元帅遗风在，击缶高人逸兴酣。水转巴文清溜急，山连蒙岫翠光涵。
愁诗:到来难遣去难留，著骨黏心万事休。潘岳愁丝生鬓里，婕妤悲色上眉头。长途诗尽空骑马，远雁声初独倚楼。更有相思不相见，酒醒灯背月如钩。
题菖蒲废观:本是安期烧药处，今来改作坐禅宫。数僧梵响满楼月，深谷猿声半夜风。金简事移松阁迥，彩云影散阆山空。我来不见修真客，却得真如问远公。
红蔷薇:晓啼珠露浑无力，绣簇罗襦不著行。若缀寿阳公主额，六宫争肯学梅妆。
及第后宿平康里诗:春来无处不闲行，楚润相看别有情。好是五更残酒醒，时时闻唤状头声。
贺裴廷裕蜀中登第诗:铜梁千里曙云开，仙箓新从紫府来。天上已张新羽翼，世间无复旧尘埃。嘉祯果中君平卜，贺喜须斟卓氏杯。应笑戎藩刀笔吏，至今泥滓曝鱼鳃。
复谑廷裕:曾随风水化凡鳞，安上门前一字新。闻道蜀江风景好，不知何似杏园春。
吊贾岛:一一玄微缥缈成，尽吟方便爽神情。宣宗谪去为闲事，韩愈知来已振名。海底也应搜得净，月轮常被玩教倾。如何未隔四十载，不遇论量向此生。
君山:曾游方外见麻姑，说道君山此本无。云是昆仑山顶石，海风吹落洞庭湖。
东归诗:九重丹诏下尘埃，深锁文闱罢选才。桂树放教遮月长，杏园终待隔年开。自从玉帐论兵后，不许金门谏猎来。今日灞陵桥上过，路人应笑腊前回。
题光福上方塔:苍岛孤生白浪中，倚天高塔势翻空。烟凝远岫列寒翠，霜染疏林堕碎红。汀沼或栖彭泽雁，楼台深贮洞庭风。六时金磬落何处，偏傍芦苇惊钓翁。
赠进士王雄:河清海晏少波涛，几载垂钩不得鳌。空向人间修谏草，又来江上咏离骚。笳吹古堞边声远，岳倚晴空楚色高。何事明廷有徐庶，总教三径卧蓬蒿。
上子男寿昌宰:陶公为政卓潘齐，入县看花柳满堤。百里江山聊展骥，九皋云月怪驱鸡。高楼野色迎襟袖，比屋歌声远鼓鼙。只恐攀辕留不住，明时霄汉有丹梯。
赠进士李德新接海棠梨:蜀人犹说种难成，何事江东见接生。席上若微桃李伴，花中堪作牡丹兄。高轩日午争浓艳，小径风移旋落英。一种呈妍今得地，剑峰梨岭谩纵横。
春日题航头桥:故园桥上绝埃尘，此日凭栏兴自新。云影晚将仙掌曙，水光迷得武陵春。薜萝烟里高低路，杨柳风前去住人。莫怪马卿题姓字，终朝云雨化龙津。
春:漠漠烟花处处通，游人南北思无穷。林间鸟奏笙簧月，野外花含锦绣风。鸑抱云霞朝凤阙，鱼翻波浪化龙宫。此时谁羡神仙客，车马悠扬九陌中。
冬:寂寂栖心向杳冥，苦吟寒律句偏清。云凝止水鱼龙蛰，雪点遥峰草木荣。迥夜炉翻埃烬色，天河冰辗辘轳声。归飞未得东风力，魂断三山九万程。
邓表山:白日三清此上时，观开山下彩云飞。仙坛丹灶灵犹在，鹤驾清朝去不归。晋末几迁陵谷改，尘中空换子孙非。松花落尽无消息，半夜疏钟彻翠微。
记知闻近过关试:短行轴了付三铨，休把新衔恼必先。今日便称前进士，好留春色与明年。
题崇庆寺壁:十口沟隍待一身，半年千里绝音尘。鬓毛如雪心如死，犹作长安下第人。
报颜标:为报颜公识我么，我心唯只与天和。眼前俗物关情少，醉后青山入意多。田子莫嫌弹铗恨，宁生休唱饭牛歌。圣朝若为苍生计，也合公车到薜萝。
秋日寄华阳山人:云木送秋何草草，风波凝冷太星星。银鞍公子魂俱断，玉弩将军涕自零。茅洞白龙和雨看，荆溪黄鹄带霜听。人间不见清凉事，犹向溪翁乞画屏。
下第出春明门:曾和秋雨驱愁入，却向春风领恨回。深谢灞陵堤畔柳，与人头上拂尘埃。
秋日北固晚望二首:风含远思翛翛晚，日照高情的的秋。何事满江惆怅水，年年无语向东流。泽国路岐当面苦，江城砧杵入心寒。不知白发谁医得，为问无情岁月看。
送张道士:因将岁月离三岛，闲贮风烟在一壶。为问金乌头白后，人间流水却回无。
吴门春雨:吴甸落花春漫漫，吴宫芳树晚沈沈。王孙不耐如丝雨，罥断春风一寸心。
旅夕:风散古陂惊宿雁，月临荒戍起啼鸦。不堪吟断无人见，时复寒灯落一花。
瓜洲夜泊:偶为芳草无情客，况是青山有事身。一夕瓜洲渡头宿，天风吹尽广陵尘。
金陵晚望:曾伴浮云归晚翠，犹陪落日泛秋声。世间无限丹青手，一片伤心画不成。
晚思:虞泉冬恨由来短，杨叶春期分外长。惆怅浮生不知处，明朝依旧出沧浪。
长信宫二首（后首一作长门怨）:天上梦魂何杳杳，日宫消息太沈沈。君恩不似黄金井，一处团圆万丈深。天上凤凰休寄梦，人间鹦鹉旧堪悲。平生心绪无人识，一只金梭万丈丝。
长安旅怀:马嘶九陌年年苦，人语千门日日新。唯有终南寂无事，寒光不入帝乡尘。
春:天柱几条支白日，天门几扇锁明时。阳春发处无根蒂，凭仗东风分外吹。明月断魂清霭霭，平芜归思绿迢迢。人生莫遣头如雪，纵得春风亦不消。
秋:阳羡溪声冷骇人，洞庭山翠晚凝神。天将金玉为风露，曾为高秋几度贫。
灞陵亭:一条归梦朱弦直，一片离心白羽轻。明日灞陵新霁后，马头烟树绿相迎。
偶作二首:丁当玉佩三更雨，平帖金闺一觉云。明日薄情何处去，风流春水不知君。霞衣重叠红蝉暖，云髻葱笼紫凤寒。天上少年分散后，一条烟水若为看。
永夕:云鸿宿处江村冷，独狖啼时海国阴。不会残灯无一事，觉来犹有向隅心。
落花:一叶落时空下泪，三春归尽复何情。无人共得东风语，半日尊前计不成。
下第后上永崇高侍郎:天上碧桃和露种，日边红杏倚云栽。芙蓉生在秋江上，不向东风怨未开。
城南偶题:谁家朱阁道边开，竹拂栏干满壁苔。野水不知何处去，游人却是等闲来。南山气耸分红树，北阙风高隔紫苔。可惜登临好光景，五门须听鼓声回。
赠边将:千千铁骑拥尘红，去去平吞万里空。宛转龙蟠金剑雪，连钱豹躩绣旗风。行收部落归天阙，旋进封疆入帝聪。只有河源与辽海，如今全属指麾中。
桃源:绝壁相欹是洞门，昔人从此入仙源。数株花下逢珠翠，半曲歌中老子孙。别后自疑园吏梦，归来谁信钓翁言。山前空有无情水，犹绕当时碧树村。
曲江:日照香尘逐马蹄，风吹浪溅几回堤。无穷罗绮填花径，大半笙歌占麦畦。落絮却笼他树白，娇莺更学别禽啼。只缘频燕蓬洲客，引得游人去似迷。
送韦岫郎中典泗州（一作癸丑岁毗陵会中贻同老）:玉皇恩诏别星班，去压徐方分野间。有鸟尽巢垂汴柳，无楼不到隔淮山。旌旗渐向行时拥，案牍应从到日闲。想忆朝天独吟坐，旋飞新作过秦关。
赠婺州苏员外:帝念琼枝欲并芳，星分婺女寄仙郎。鸾从阙下虽辞侣，雁到江都却续行。烟月一时搜古句，山川两地植甘棠。即看龙虎西归去，便佐羲轩活万方。
寄友人:谢家山水属君家，曾共持钩掷岁华。竹里竹鸡眠藓石，溪头鸂鶒踏金沙。登楼夜坐三层月，接果春看五色花。昨日西风动归思，满船凉叶在天涯。
雨:低着烟花漠漠轻，正堪吟坐掩柴扃。乱沾细网垂穷巷，斜送阴云入古厅。锁却暮愁终不散，添成春醉转难醒。霁来还有风流事，重染南山一遍青。
观锡宴:倾朝朱紫正骈阗，红杏青莎映广筵。不道楼台无锦绣，只愁尘土扑神仙。鱼衔嫩草浮池面，蝶趁飞花到酒边。日暮骅骝相拥去，几人沉醉失金鞭。
城东即事:闲寻香陌凤城东，时暂开襟向远风。玉笛一声芳草外，锦鸳双起碧流中。苑边花竹浓如绣，渭北山川淡似空。回首汉宫烟霭里，天河金阁未央宫。
夏日湖上即事寄晋陵萧明府:亭午羲和驻火轮，开门嘉树庇湖濆。行来宾客奇茶味，睡起儿童带簟纹。屋小有时投树影，舟轻不觉入鸥群。陶家岂是无诗酒，公退堪惊日已曛。
对月:残霞卷尽出东溟，万古难消一片冰。公子踏开香径藓，美人吹灭画堂灯。琼轮正辗丹霄去，银箭休催皓露凝。别有洞天三十六，水晶台殿冷层层。
浙西送杜晦侍御入关:紫诏征贤发帝聪，绣衣行处扑香风。鹗归秦树幽禽散，星出吴天列舍空。捧日思驰仙掌外，朝宗势动海门中。鞭鞘所拂三千里，多少诸侯合避骢。
寄江东道友:野亭歌罢指西秦，避俗争名兴各新。碧带黄麻呈缥缈，短竿长线弄因循。夜潮分卷三江月，晓骑齐驱九陌尘。可惜人间好声势，片帆羸马不相亲。
下第有怀:故乡朝夕有人还，欲作家书下笔难。灭烛何曾妨夜坐，倾壶不独为春寒。迁来莺语虽堪听，落了杨花也怕看。但使他年遇公道，月轮长在桂珊珊。
春日经湖上友人别业:何处狂歌破积愁，携觞共下木兰舟。绿泉溅石银屏湿，黄鸟逢人玉笛休。天借烟霞装岛屿，春铺锦绣作汀洲。一年一电逡巡事，不合花前不醉游。
长安春日:春日皇家瑞景迟，东风无力雨微微。六宫罗绮同时泊，九陌烟花一样飞。暖著柳丝金蕊重，冷开山翠雪棱稀。输他得路蓬洲客，红绿山头烂醉归。
陪浙西王侍郎夜宴:深锁雷门宴上才，旋看歌舞旋传杯。黄金鸂鶒当筵睡，红锦蔷薇映烛开。稽岭好风吹玉佩，镜湖残月照楼台。小儒末座频倾耳，只怕城头画角催。
春别:掷下离觞指乱山，趋程不待凤笙残。花边马嚼金衔去，楼上人垂玉箸看。柳陌虽然风袅袅，葱河犹自雪漫漫。殷勤莫厌貂裘重，恐犯三边五月寒。
送谢进士还闽:百越风烟接巨鳌，还乡心壮不知劳。雷霆入地建溪险，星斗逼人梨岭高。却拥木绵吟丽句，便攀龙眼醉香醪。名场声利喧喧在，莫向林泉改鬓毛。
焚书坑:竹帛烟销帝业虚，关河空锁祖龙居。坑灰未冷山东乱，刘项元来不读书。
东都望幸:懒修珠翠上高台，眉月连娟恨不开。纵使东巡也无益，君王自领美人来。
癸卯岁毗陵登高会中贻同志:流落常嗟胜会稀，故人相遇菊花时。凤笙龙笛数巡酒，红树碧山无限诗。尘土十分归举子，乾坤大半属偷儿。长杨羽猎须留本，开济重为阙下期。
上元夜建元寺观灯呈智通上人:建元看别上元灯，处处回廊斗火层。珠玉乱抛高殿佛，绮罗深拜远山僧。临风走笔思呈惠，到晓行禅合伴能。无限喧阗留不得，月华西下露华凝。
变体诗（蔡宽夫《诗话》：碣诗平侧各一韵，自号变体）:东南路尽吴江畔，正是穷愁暮雨天。鸥鹭不嫌斜两岸，波涛欺得逆风船。偶逢岛寺停帆看，深羡渔翁下钓眠。今古若论英达算，鸱夷高兴固无边。
长安书怀:凉风吹雨滴寒更，乡思欺人拨不平。长有归心悬马首，可堪无寐枕蛩声。岚收楚岫和空碧，秋染湘江到底清。早晚身闲著蓑去，橘香深处钓船横。
桧树:翠云交干瘦轮囷，啸雨吟风几百春。深盖屈盘青麈尾，老皮张展黑龙鳞。唯堆寒色资琴兴，不放秋声染俗尘。岁月如波事如梦，竟留苍翠待何人。
读五侯传:汉亡金镜道将衰，便有奸臣竞佐时。专国只夸兄弟贵，举家谁念子孙危。后宫得宠人争附，前殿陈诚帝不疑。朱紫盈门自称贵，可嗟区宇尽疮痍。
春雪:云重寒空思寂寥，玉尘如糁满春朝。片才著地轻轻陷，力不禁风旋旋销。惹砌任他香粉妒，萦丛自学小梅娇。谁家醉卷珠帘看，弦管堂深暖易调。
贫女:蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸偏巧，不把双眉斗画长。苦恨年年压金线，为他人作嫁衣裳。
题竹:削玉森森幽思清，院家高兴尚分明。卷帘阴薄漏山色，欹枕韵寒宜雨声。斜对酒缸偏觉好，静笼棋局最多情。却惊九陌轮蹄外，独有溪烟数十茎。
鹦鹉:每闻别雁竞悲鸣，却叹金笼寄此生。早是翠襟争爱惜，可堪丹觜强分明。云漫陇树魂应断，歌接秦楼梦不成。幸自祢衡人未识，赚他作赋被时轻。
寄李处士:吕望甘罗道已彰，只凭时数为门张。世途必竟皆应定，人事都来不在忙。要路强干情本薄，旧山归去意偏长。因君指似封侯骨，渐拟回头别醉乡。
对花:长与韶光暗有期，可怜蜂蝶却先知。谁家促席临低树，何处横钗戴小枝。丽日多情疑曲照，和风得路合偏吹。向人虽道浑无语，笑劝王孙到醉时。
寄怀:总藏心剑事儒风，大道如今已浑同。会致名津搜俊彦，是张愁网绊英雄。苏公有国皆悬印，楚将无官可赏功。若使重生太平日，也应回首哭途穷。
题刑部李郎中山亭:侬家云水本相知，每到高斋强展眉。瘦竹亸烟遮板阁，卷荷擎雨出盆池。笑吟山色同欹枕，闲背庭阴对覆棋。不是主人多野兴，肯开青眼重渔师。
八月十五日夜同卫谏议看月:常时月好赖新晴，不似年年此夜生。初出海涛疑尚湿，渐来云路觉偏清。寒光入水蛟龙起，静色当天鬼魅惊。岂独座中堪仰望，孤高应到凤凰城。
亭台:雕楹累栋架崔嵬，院宇生烟次第开。为向西窗添月色，岂辞南海取花栽。意将画地成幽沼，势拟驱山近小台。清境渐深官转重，春时长是别人来。
边将:剑光如电马如风，百捷长轻是掌中。无定河边蕃将死，受降城外虏尘空。旗缝雁翅和竿袅，箭撚雕翎逐隼雄。自指燕山最高石，不知谁为勒殊功。
塞下:到处人皆著战袍，麾旗风紧马蹄劳。黑山霜重弓添硬，青冢沙平月更高。大野几重开雪岭，长河无限旧云涛。凤林关外皆唐土，何日陈兵戍不毛。
织锦妇:桃花日日觅新奇，有镜何曾及画眉。只恐轻梭难作匹，岂辞纤手遍生胝。合蝉巧间双盘带，联雁斜衔小折枝。豪贵大堆酬曲彻，可怜辛苦一丝丝。
钓翁:一竿青竹老江隈，荷叶衣裳可自裁。潭定静悬丝影直，风高斜飐浪纹开。朝携轻棹穿云去，暮背寒塘戴月回。世上无穷嶮巇事，算应难入钓船来。
曲江:曲沼深塘跃锦鳞，槐烟径里碧波新。此中境既无佳境，他处春应不是春。金榜真仙开乐席，银鞍公子醉花尘。明年二月重来看，好共东风作主人。
隋堤:种柳开河为胜游，堤前常使路人愁。阴埋野色万条思，翠束寒声千里秋。西日至今悲兔苑，东波终不反龙舟。远山应见繁华事，不语青青对水流。
天街:九衢风景尽争新，独占天门近紫宸。宝马竞随朝暮客，香车争碾古今尘。烟光正入南山色，气势遥连北阙春。莫见繁华只如此，暗中还换往来人。
紫骝马:渥洼奇骨本难求，况是豪家重紫骝。膘大宜悬银压胯，力浑欺著玉衔头。生狞弄影风随步，踥蹀冲尘汗满沟。若遇丈夫能控驭，任从骑取觅封侯。
问古:大底荣枯各自行，兼疑阴骘也难明。无门雪向头中出，得路云从脚下生。深作四溟何浩渺，高为五岳太峥嵘。都来总向人间看，直到皇天可是平。
豪家:石甃通渠引御波，绿槐阴里五侯家。地衣镇角香狮子，帘额侵钩绣避邪。按彻清歌天未晓，饮回深院漏犹赊。四邻池馆吞将尽，尚自堆金为买花。
陈宫:临春高阁拟瀛洲，贪宠张妃作胜游。更把江山为己有，岂知台榭是身雠。金城暗逐歌声碎，钱瓮潜随舞势休。谁识古宫堪恨处，井桐吟雨不胜秋。
送友人罢举授南陵令:共言愁是酌离杯，况值弦歌枉大才。献赋未为龙化去，除书犹喜凤衔来。花明驿路燕脂暖，山入江亭罨画开。莫把新诗题别处，谢家临水有池台。
投知己:炉中九转炼虽成，教主看时亦自惊。群岳并天先减翠，大江临海恐无声。赋归已罢吴门钓，身老仍抛楚岸耕。唯有太平方寸血，今朝尽向隗台倾。
牡丹:拆妖放艳有谁催，疑就仙中旋折来。图把一春皆占断，固留三月始教开。压枝金蕊香如扑，逐朵檀心巧胜裁。好是酒阑丝竹罢，倚风含笑向楼台。
春游:选胜逢君叙解携，思和芳草远烟迷。小梅香里黄莺啭，垂柳阴中白马嘶。春引美人歌遍熟，风牵公子酒旗低。早知有此关身事，悔不前年住越溪。
仙掌:万仞连峰积翠新，灵踪依旧印轮巡。何如捧日安皇道，莫把回山示世人。已擘峻流穿太岳，长扶王气拥强秦。为余势负天工背，索取风云际会身。
燕子:不知大厦许栖无，频已衔泥到座隅。曾与佳人并头语，几回抛却绣工夫。
奉和春日玩雪:北阙同云掩晓霞，东风春雪满山家。琼章定少千人和，银树先开六出花。
独坐吟:客愁不尽本如水，草色含情更无已。又觉春愁似草生，何人种在情田里。
秋葵:月瓣团栾剪赭罗，长条排蕊缀鸣珂。倾阳一点丹心在，承得中天雨露多。
春草:天北天南绕路边，托根无处不延绵。萋萋总是无情物，吹绿东风又一年。
春日偶成:琴筝箫管和琵琶，兴满金尊酒量赊。歌舞留春春似海，美人颜色正如花。
秋日感怀:溪上芙蓉映醉颜，悲秋宋玉鬓毛斑。无情最恨东流水，暗逐芳年去不还。
七夕:会合无由叹久违，一年一度是缘非。而予愿乞天孙巧，五色纫针补衮衣。
怀友:金井凉生梧叶秋，闲看新月上帘钩。冰壶总忆人如玉，目断重云十二楼。
翡翠:莎草江汀漫晚潮，翠华香扑水光遥。玉楼春暖笙歌夜，妆点花钿上舞翘。
留别:丹湖湖上送行舟，白雁啼残芦叶秋。采石江头旧时路，题诗还忆水边楼。
咏竹:醉卧凉阴沁骨清，石床冰簟梦难成。月明午夜生虚籁，误听风声是雨声。
忆孟浩然:郊外凌兢西复东，雪晴驴背兴无穷。句搜明月梨花内，趣入春风柳絮中。
游阳明洞呈王理得诸君:禹穴苍茫不可探，人传灵笈锁烟岚。初晴鹤点青边嶂，欲雨龙移黑处潭。北半斋坛天寂寂，东风仙洞草毵毵。堪怜尹叟非关吏，犹向江南逐老聃。
新丰:沛中歌舞百余人，帝业功成里巷新。半夜素灵先哭楚，一星遗火下烧秦。貔貅扫尽无三户，鸡犬归来识四邻。惆怅故园前事远，晓风长路起埃尘。
拜越公墓因游定水寺有怀源老:越公已作飞仙去，犹得潭潭好墓田。老树背风深拓地，野云依海细分天。青峰晓接鸣钟寺，玉井秋澄试茗泉。我与源公旧相识，遗言潇洒有人传。
晚秋游中溪:淡竹冈前沙雁飞，小花尖下柘丸肥。山云不卷雨自薄，天气欲寒人正归。招伴只须新稻酒，临风犹有旧苔矶。故人旧业依稀在，怪石老松今是非。
寄陈少府兼简叔高:怀人路绝云归海，避俗门深草蔽丘。万事渐消闲客梦，一年虚白少年头。山螀啼缓从除架，淮雁来多莫上楼。近日邻家有新酿，每逢诗伴得淹留。
过清凉寺王导墓下:江左风流廊庙人，荒坟抛与梵宫邻。多年羊虎犹眠石，败壁貂蝉只贮尘。万古云山同白骨，一庭花木自青春。永思陵下犹凄切，废屋寒风吹野薪。
第三溪:日晏霜浓十二月，林疏石瘦第三溪。云沙有径萦寒烧，松屋无人闻昼鸡。几聚衣冠埋作土，当年歌舞醉如泥。早知涉世真成梦，不弃山田春雨犁。
蒲津河亭:宿雨清秋霁景澄，广亭高树向晨兴。烟横博望乘槎水，日上文王避雨陵。孤棹夷犹期独往，曲阑愁绝每长凭。思乡怀古多伤别，况此哀吟意不胜。
毗陵道中:百年只有百清明，狼狈今年又避兵。烟火谁开寒食禁，簪裾那复丽人行。禾麻地废生边气，草木春寒起战声。渺渺飞鸿天断处，古来还是阖闾城。
赠孟德茂（浩然子）:江海悠悠雪欲飞，抱书空出又空归。沙头人满鸥应笑，船上酒香鱼正肥。尘土竟成谁计是，山林又悔一年非。平生万卷应夫子，两世功名穷布衣。
秋霁丰德寺与玄贞师咏月:露冷风轻霁魄圆，高楼更在碧山巅。四溟水合疑无地，八月槎通好上天。黯黯星辰环紫极，喧喧朝市匝青烟。夜深独与岩僧语，群动消声举世眠。
长陵:长安高阙此安刘，祔葬累累尽列侯。丰上旧居无故里，沛中原庙对荒丘。耳闻明主提三尺，眼见愚民盗一坏。千载腐儒骑瘦马，渭城斜月重回头。
金陵九日:野菊西风满路香，雨花台上集壶觞。九重天近瞻钟阜，五色云中望建章。绿酒莫辞今日醉，黄金难买少年狂。清歌惊起南飞雁，散作秋声送夕阳。
游清凉寺:白云红树路纡萦，古殿长廊次第行。南望水连桃叶渡，北来山枕石头城。一尘不到心源净，万有俱空眼界清。竹院逢僧旧曾识，旋披禅衲为相迎。
高平九日:云净南山紫翠浮，凭陵绝顶望悠悠。偶逢佳节牵诗兴，漫把芳尊遣客愁。霜染鸦枫迎日醉，寒冲泾水带冰流。乌纱频岸西风里，笑插黄花满鬓秋。
金陵怀古:碧树凉生宿雨收，荷花荷叶满汀洲。登高有酒浑忘醉，慨古无言独倚楼。宫殿六朝遗古迹，衣冠千古漫荒丘。太平时节殊风景，山自青青水自流。
道中逢故人:兰陵市上忽相逢，叙别殷勤兴倍浓。良会若同鸡黍约，暂时不放酒杯空。愁牵白发三千丈，路入青山几万重。行色一鞭催去马，画桥嘶断落花风。
采桑女:春风吹蚕细如蚁，桑芽才努青鸦嘴。侵晨探采谁家女，手挽长条泪如雨。去岁初眠当此时，今岁春寒叶放迟。愁听门外催里胥，官家二月收新丝。
送许户曹:沙头小燕鸣春和，杨柳垂丝烟倒拖。将军楼船发浩歌，云樯高插天嵯峨。白虹走香倾翠壶，劝饮花前金叵罗。神鳌驾粟升天河，新承雨泽浮恩波。
穆天子传:王母清歌玉琯悲，瑶台应有再来期。穆王不得重相见，恐为无端哭盛姬。
寄徐山人:一室清羸鹤体孤，气和神莹爽冰壶。吴中高士虽求死，不那稽山有谢敷。
题宗人故帖:所忠无处访相如，风笈尘编迹尚余。惟有孝标情最厚，一编遗在茂陵书。
登兴元城观烽火:汉川城上角三呼，扈跸防边列万夫。褒姒冢前烽火起，不知泉下破颜无。
邓艾庙:昭烈遗黎死尚羞，挥刀斫石恨谯周。如何千载留遗庙，血食巴山伴武侯。
曲江春望:杏艳桃光夺晚霞，乐游无庙有年华。汉朝冠盖皆陵墓，十里宜春汉苑花。
汉殿:鸟去云飞意不通，夜坛斜月转松风。君王寂虑无消息，却就闲人觅巨公。
牡丹:颜色无因饶锦绣，馨香惟解掩兰荪。那堪更被烟蒙蔽，南国西施泣断魂。
罗江驿:数枝高柳带鸣鸦，一树山榴自落花。已是向来多泪眼，短亭回首在天涯。
奏捷西蜀题沱江驿:野客乘轺非所宜，况将儒懦报戎机。锦江不识临邛酒，且免相如渴病归。
春早落英:纷纷从此见花残，转觉长绳系日难。楼上有愁春不浅，小桃风雪凭阑干。
汉嗣:汉嗣安危系数君，高皇决意势难分。张良口辨周昌吃，同建储宫第一勋。
四老庙:西汉储宫定不倾，可能园绮胜良平。举朝公将无全策，借请闲人羽翼成。
南梁戏题汉高庙:数载从军似武夫，今随戎捷气偏粗。汉皇若问何为者，免道高阳旧酒徒。
初秋到慈州冬首换绛牧:秋杪方攀玉树枝，隔年无计待春晖。自嫌暂作仙城守，不逐莺来共燕飞。
重经冯家旧里:冯家旧宅闭柴关，修竹犹存潏水湾。应系星辰天上去，不留英骨葬人间。
克复后登安国寺阁:千门万户鞠蒿藜，断烬遗垣一望迷。惆怅建章鸳瓦尽，夜来空见玉绳低。
题虔僧室:何缘春恨贮离忧，欲入空门万事休。水月定中何所谓，也嚬眉黛托腮愁。
见炀帝宝帐:汉文穷相作前王，悭惜明珠不斗量。翡翠鲛鮹何所直，千裨万接上书囊。
楼上偶题:尘土无因狎隐沦，青山一望每伤神。可能前岭空乔木，应有怀才抱器人。
亲仁里闻猿:朱雀街东半夜惊，楚魂湘梦两徒清。五更撩乱趋朝火，满口尘埃亦数声。
闻李渎司勋下世:异乡丹旐已飘扬，一顾深知实未亡。任被褚裒泉下笑，重将北面哭真长。
试夜题省廊桂:麻衣穿穴两京尘，十见东堂绿桂春。今日竞飞杨叶箭，魏舒休作画筹人。
竹风:竹映风窗数阵斜，旅人愁坐思无涯。夜来留得江湖梦，全为乾声似荻花。
长溪秋望:柳短莎长溪水流，雨微烟暝立溪头。寒鸦闪闪前山去，杜曲黄昏独自愁。
严子陵:严陵情性是真狂，抵触三公傲帝王。不怕旧交嗔僭越，唤他侯霸作君房。
北齐:草草招提强据鞍，周师乘胜莫回看。背城肯战知虚实，争奈人前忍笑难。
楚世家:偏信由来惑是非，一言邪佞脱危机。张仪重入怀王手，驷马安车却放归。
骊山道中:月殿真妃下彩烟，渔阳追虏及汤泉。君王指点新丰树，几不亲留七宝鞭。
韦曲:欲写愁肠愧不才，多情练漉已低摧。穷郊二月初离别，独傍寒村嗅野梅。
黄子陂荷花:十顷狂风撼曲尘，缘堤照水露红新。世间花气皆愁绝，恰是莲香更恼人。
野行:蝶恋晚花终不去，鸥逢春水固难飞。野人心地都无著，伴蝶随鸥亦不归。
兴元沈氏庄:清浅萦纡一水间，竹冈藤树小跻攀。露沾荒草行人过，月上高林宿鸟还。江绕武侯筹笔地，雨昏张载勒铭山。异乡一笑因酣醉，忘却愁来鬓发斑。
乱后经表兄琼华观旧居:一去仙居似转蓬，再经花谢倚春丛。醉中篇什金声在，别后音书锦字空。长忆映碑逢若士，未曾携杖逐壶公。东风狼藉苔侵径，蕙草香销杏带红。
秋霁夜吟寄友人:槐柳萧疏溽暑收，金商频伏火西流。尘衣岁晚缘身贱，雨簟更深满背秋。前事悲凉何足道，远书慵懒未能修。惟思待月高梧下，更就东床访惠休。
贺李昌时禁苑新命:玉简金文直上清，禁垣丹地闭严扃。黄扉议政参元化，紫殿称觞拂寿星。万户千门迷步武，非烟非雾隔仪形。尘中旧侣无音信，知道辽东鹤姓丁。
寄蒋二十四:鸟啭蜂飞日渐长，旅人情味悔思量。禅门澹薄无心地，世事生疏欲面墙。二月云烟迷柳色，九衢风土带花香。大知高士禁愁寂，试倚阑干莫断肠。
寄怀:有客伤春复怨离，夕阳亭畔草青时。泪从红蜡无由制，肠比朱弦恐更危。梅向好风惟是笑，柳因微雨不胜垂。双溪未去饶归梦，夜夜孤眠枕独欹。
奉使岐下闻唐弘夫行军为贼所擒，伤而有作:报国捐躯实壮夫，楚囚垂欲复神都。云台画像皆何者，青史书名或不孤。散卒半随袁校尉，寡妻休问辟司徒。闻君败绩无归计，气激星辰坐向隅。
岐王宅:朱邸平台隔禁闱，贵游陈迹尚依稀。云低雍畤祈年去，雨细长杨纵猎归。申白宾朋传道义，应刘文彩寄音徽。承平旧物惟君尽，犹写雕鞍伴六飞。
东韦曲野思:淡雾轻云匝四垂，绿塘秋望独颦眉。野莲随水无人见，寒鹭窥鱼共影知。九陌要津劳目击，五湖闲梦诱心期。孤灯夜夜愁欹枕，一觉沧洲似昔时。
西明寺威公盆池新稻:为笑江南种稻时，露蝉鸣后雨霏霏。莲盆积润分畦小，藻井垂阴擢秀稀。得地又生金象界，结根仍对水田衣。支公尚有三吴思，更使幽人忆钓矶。
鸂鶒:一宿南塘烟雨时，好风摇动绿波微。惊离晓岸冲花去，暖下春汀照影飞。华屋撚弦弹鼓舞，绮窗含笔澹毛衣。画屏见后长回首，争得雕笼莫放归。
萤:日下芜城莽苍中，湿萤撩乱起衰丛。寒烟陈后长门闭，夜雨隋家旧苑空。星散欲陵前槛月，影低如试北窗风。羁人此夕方愁绪，心似寒灰首似蓬。
夜蝉:翠竹高梧夹后溪，劲风危露雨凄凄。那知北牖残灯暗，又送西楼片月低。清夜更长应未已，远烟寻断莫频嘶。羁人此夕如三岁，不整寒衾待曙鸡。
七夕:露白风清夜向晨，小星垂佩月埋轮。绛河浪浅休相隔，沧海波深尚作尘。天外凤凰何寂寞，世间乌鹊漫辛勤。倚阑殿北斜楼上，多少通宵不寐人。
中秋夜玩月:一夜高楼万景奇，碧天无际水无涯。只留皎月当层汉，并送浮云出四维。雾静不容玄豹隐，冰生惟恐夏虫疑。坐来离思忧将晓，争得嫦娥仔细知。
八月十六日夜月:断肠佳赏固难期，昨夜销魂更不疑。丹桂影空蟾有露，绿槐阴在鹊无枝。赖将吟咏聊惆怅，早是疏顽耐别离。堪恨贾生曾恸哭，不缘清景为忧时。
送韦向之睦州谒使君:才子南游多远情，闲舟荡漾任春行。新安江上长如此，何似新安太守清。
牡丹:真宰多情巧思新，固将能事送残春。为云为雨徒虚语，倾国倾城不在人。开日绮霞应失色，落时青帝合伤神。嫦娥婺女曾相送，留下鸦黄作蕊尘。
秋晚高楼:松拂疏窗竹映阑，素琴幽怨不成弹。清宵霁极云离岫，紫禁风高露满盘。晚蝶飘零惊宿雨，暮鸦凌乱报秋寒。高楼瞪目归鸿远，如信嵇康欲画难。
离鸾:闻道离鸾思故乡，也知情愿嫁王昌。尘埃一别杨朱路，风月三年宋玉墙。下疾不成双点泪，断多难到九回肠。庭前佳树名栀子，试结同心寄谢娘。
柳:春思春愁一万枝，远村遥岸寄相思。西园有雨和苔长，南内无人拂槛垂。游客寂寥缄远恨，暮莺啼叫惜芳时。晚来飞絮如霜鬓，恐为多情管别离。
春阴:一寸回肠百虑侵，旅愁危涕两争禁。天涯已有销魂别，楼上宁无拥鼻吟。感事不关河里笛，伤心应倍雍门琴。春云更觉愁于我，闲盖低村作暝阴。
春深独行马上有作:日烈风高野草香，百花狼藉柳披猖。连天瑞霭千门远，夹道新阴九陌长。众饮不欢逃席酒，独行无味放游缰。年来与问闲游者，若个伤春向路旁。
湘妃庙:刘表荒碑断水滨，庙前幽草闭残春。已将愁泪留斑竹，又感悲风入白蘋。八族未来谁北拱，四凶犹在莫南巡。九峰相似堪疑处，望见苍梧不见人。
登福州南涧寺:万里重山绕福州，南横一道见溪流。天边飞鸟东西没，尘里行人早晚休。晓日青山当大海，连云古堑对高楼。那堪望断他乡目，只此萧条自白头。
望中怀古:齐心楼上望浮云，万古千秋空姓名。尧水永销天际去，姬风一变世间平。高踪尽共烟霞在，大道长将日月明。从此安然寰海内，后来无复谩相倾。
升山寺:升山自古道飞来，此是神功不可猜。气色虽然离禹穴，峰峦犹自接天台。岩边折树泉冲落，顶上浮云日照开。南望闽城尘世界，千秋万古卷尘埃。
哭李端:三年剪拂感知音，哭向青山永夜心。竹在晓烟孤凤去，剑荒秋水一龙沈。新坟日落松声小，旧色春残草色深。不及此时亲执绋，石门遥想泪沾襟。
福州神光寺塔:良匠用材为塔了，神光寺更得高名。风云会处千寻出，日月中时八面明。海水旋流倭国野，天文方戴福州城。相轮顶上望浮世，尘里人心应总平。
福州开元寺塔:开元寺里七重塔，遥对方山影拟齐。杂俗人看离世界，孤高僧上觉天低。唯堪片片紫霞映，不与濛濛白雾迷。心若无私罗汉在，参差免向日虹西。
春日秦国怀古:荒郊一望欲消魂，泾水萦纡傍远村。牛马放多春草尽，原田耕破古碑存。云和积雪苍山晚，烟伴残阳绿树昏。数里黄沙行客路，不堪回首思秦原。
春日游北园寄韩侍郎:灼灼春园晚色分，露珠千点映寒云。多情舞蝶穿花去，解语流莺隔水闻。冷酒杯中宜泛滟，暖风林下自氛氲。仙桃不肯全开拆，应借馀芳待使君。
喜贺拔先辈衡阳除正字:黄纸晴空坠一缄，圣朝恩泽洗冤谗。李膺门客为闲客，梅福官衔改旧衔。名自石渠书典籍，香从芸阁著衣衫。寰中不用忧天旱，霖雨看看属傅岩。
客州赁居寄萧郎中:松店茅轩向水开，东头舍赁一裴徊。窗吟苦为秋江静，枕梦惊因晓角催。邻舍见愁赊酒与，主人知去索钱来。眼看白笔为霖雨，肯使红鳞便曝腮。
赠李裕先辈:晓擎弓箭入初场，一发曾穿百步杨。仙籍旧题前进士，圣朝新奏校书郎。马疑金马门前马，香认芸香阁上香。闲伴李膺红烛下，慢吟丝竹浅飞觞。
桐柏观:东南一境清心目，有此千峰插翠微。人在下方冲月上，鹤从高处破烟飞。岩深水落寒侵骨，门静花开色照衣。欲识蓬莱今便是，更于何处学忘机。
塞上曲:一阵风来一阵砂，有人行处没人家。黄河九曲冰先合，紫塞三春不见花。
塞下曲:石国胡儿向碛东，爱吹横笛引秋风。夜来云雨皆飞尽，月照平沙万里空。
咏猿:生在巫山更向西，不知何事到巴溪。中宵为忆秋云伴，遥隔朱门向月啼。
桃花:桃花春色暖先开，明媚谁人不看来。可惜狂风吹落后，殷红片片点莓苔。
薛老峰:薛老峰头三个字，须知此与石齐生。直教截断苍苔色，浮世人侪眼始明。
吊李群玉:群玉诗名冠李唐，投诗换得校书郎。吟魂醉魄知何处，空有幽兰隔岸香。
无等岩:建造上方藤影里，高僧往往似天台。不知名树檐前长，曾问道人岩下来。
贫女吟:尘压鸳鸯废锦机，满头空插丽春枝。东邻舞妓多金翠，笑剪灯花学画眉。
席上贻歌者:花月楼台近九衢，清歌一曲倒金壶。座中亦有江南客，莫向春风唱鹧鸪。
菊:王孙莫把比荆蒿，九日枝枝近鬓毛。露湿秋香满池岸，由来不羡瓦松高。
下峡:忆子啼猿绕树哀，雨随孤棹过阳台。波头未白人头白，瞥见春风滟滪堆。
文昌寓直:何逊空阶夜雨平，朝来交直雨新晴。落花乱上花砖上，不忍和苔蹋紫英。
街西晚归:御沟春水绕闲坊，信马归来傍短墙。幽榭名园临紫陌，晚风时带牡丹香。
十日菊:节去蜂愁蝶不知，晓庭还绕折残枝。自缘今日人心别，未必秋香一夜衰。
鹭鸶:闲立春塘烟淡淡，静眠寒苇雨飕飕。渔翁归后汀沙晚，飞下滩头更自由。
柳:半烟半雨江桥畔，映杏映桃山路中。会得离人无限意，千丝万絮惹春风。
下第退居二首:年来还未上丹梯，且著渔蓑谢故溪。落尽梨花春又了，破篱残雨晚莺啼。未尝青杏出长安，豪士应疑怕牡丹。只有退耕耕不得，茫然村落水吹残。
江宿闻芦管（商船小童善吹）:塞曲凄清楚水滨，声声吹出落梅春。须知风月千樯下，亦有葫芦河畔人。
闲题:举世何人肯自知，须逢精鉴定妍媸。若教嫫母临明镜，也道不劳红粉施。
曲江春草:花落江堤蔟暖烟，雨余草色远相连。香轮莫辗青青破，留与愁人一醉眠。
雪中偶题:乱飘僧舍茶烟湿，密洒歌楼酒力微。江上晚来堪画处，渔人披得一蓑归。
题慈恩寺默公院:虽近曲江居古寺，旧山终忆九华峰。春来老病厌迎送，剪却牡丹栽野松。
江上阻风:水天春暗暮寒浓，船闭篷窗细雨中。闻道渔家酒初熟，晚来翻喜打头风。
淮上与友人别:扬子江头杨柳春，杨花愁杀渡江人。数声风笛离亭晚，君向潇湘我向秦。
淮上渔者:白头波上白头翁，家逐船移浦浦风。一尺鲈鱼新钓得，儿孙吹火荻花中。
兴州江馆:向蜀还秦计未成，寒蛩一夜绕床鸣。愁眠不稳孤灯尽，坐听嘉陵江水声。
题无本上人小斋:寒寺唯应我访师，人稀境静雪销迟。竹西落照侵窗好，堪惜归时落照时。
七祖院小山:小巧功成雨藓斑，轩车日日扣松关。峨嵋咫尺无人去，却向僧窗看假山。
定水寺行香:听经看画绕虚廊，风拂金炉待赐香。丞相未来春雪密，暂偷闲卧老僧床。
浯溪:湛湛清江叠叠山，白云白鸟在其间。渔翁醉睡又醒睡，谁道皇天最惜闲。
闷题:莫厌九衢尘土间，秋晴满眼是南山。僧家未必全无事，道著访僧心且闲。
重访黄神谷策禅者:初尘芸阁辞禅阁，却访支郎是老郎。我趣转卑师趣静，数峰秋雪一炉香。
别修觉寺无本上人:松上闲云石上苔，自嫌归去夕阳催。山门握手无他语，只约今冬看雪来。
赠日东鉴禅师:故国无心渡海潮，老禅方丈倚中条。夜深雨绝松堂静，一点山萤照寂寥。
传经院壁画松:危根瘦尽耸孤峰，珍重江僧好笔踪。得向游人多处画，却胜涧底作真松。
高蟾先辈以诗笔相示抒成寄酬:张生故国三千里，知者唯应杜紫微。君有君恩秋后叶，可能更羡谢玄晖。
为人题:泪湿孤鸾晓镜昏，近来方解惜青春。杏花杨柳年年好，不忍回看旧写真。
越鸟:背霜南雁不到处，倚棹北人初听时。梅雨满江春草歇，一声声在荔枝枝。
黄莺:春云薄薄日辉辉，宫树烟深隔水飞。应为能歌系仙籍，麻姑乞与女真衣。
失鹭鸶:野格由来倦小池，惊飞却下碧江涯。月昏风急何处宿，秋岸萧萧黄苇枝。
苔钱:春红秋紫绕池台，个个圆如济世财。雨后无端满穷巷，买花不得买愁来。
莲叶:移舟水溅差差绿，倚槛风摇柄柄香。多谢浣溪人不折，雨中留得盖鸳鸯。
蜀中赏海棠:浓淡芳春满蜀乡，半随风雨断莺肠。浣花溪上堪惆怅，子美无心为发扬。
投所知:砌下芝兰新满径，门前桃李旧垂阴。却应回念江边草，放出春烟一寸心。
早入谏院二首:玉阶春冷未催班，暂拂尘衣就笏眠。孤立小心还自笑，梦魂潜绕御炉烟。紫云重叠抱春城，廊下人稀唱漏声。偷得微吟斜倚柱，满衣花露听宫莺。
忝官谏垣明日转对:吾君英睿相君贤，其那寰区未晏然。明日翠华春殿下，不知何语可闻天。
再经南阳:平芜漠漠失楼台，昔日游人乱后来。寥落墙匡春欲暮，烧残官树有花开。
赠下第举公:见君失意我惆怅，记得当年落第情。出去无憀归又闷，花南慢打讲钟声。
春阴:推琴当酒度春阴，不解谋生只解吟。舞蝶歌莺莫相试，老郎心是老僧心。
送张逸人:人间疏散更无人，浪兀孤舟酒兀身。芦笋鲈鱼抛不得，五陵珍重五湖春。
初还京师寓止府署偶题屋壁:秋光不见旧亭台，四顾荒凉瓦砾堆。火力不能销地力，乱前黄菊眼前开。
擢第后入蜀经罗村，路见海棠盛开偶有题咏:上国休夸红杏艳，深溪自照绿苔矶。一枝低带流莺睡，数片狂和舞蝶飞。堪恨路长移不得，可无人与画将归。手中已有新春桂，多谢烟香更入衣。
次韵和礼部卢侍郎江上秋夕寓怀:卢郎到处觉风生，蜀郡留连亚相情。乱后江山悲庾信，夜来烟月属袁宏。梦归兰省寒星动，吟向莎洲宿鹭惊。未脱白衣头半白，叨陪属和倍为荣。
读李白集:何事文星与酒星，一时钟在李先生。高吟大醉三千首，留著人间伴月明。
读前集二首:殷璠裁鉴英灵集，颇觉同才得旨深。何事后来高仲武，品题间气未公心。风骚如线不胜悲，国步多艰即此时。爱日满阶看古集，只应陶集是吾师。
渚宫乱后作:乡人来话乱离情，泪滴残阳问楚荆。白社已应无故老，清江依旧绕空城。高秋军旅齐山树，昔日渔家是野营。牢落故居灰烬后，黄花紫蔓上墙生。
鹧鸪（谷以此诗得名，时号为郑鹧鸪）:暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相应湘江阔，苦竹丛深春日西。
燕:年去年来来去忙，春寒烟暝渡潇湘。低飞绿岸和梅雨，乱入红楼拣杏梁。闲几砚中窥水浅，落花径里得泥香。千言万语无人会，又逐流莺过短墙。
侯家鹧鸪:江天梅雨湿江蓠，到处烟香是此时。苦竹岭无归去日，海棠花落旧栖枝。春宵思极兰灯暗，晓月啼多锦幕垂。唯有佳人忆南国，殷勤为尔唱愁词。
水（西蜀净众寺五题）:竹院松廊分数派，不空清泚亦逶迤。落花相逐去何处，幽鹭独来无限时。洗钵老僧临岸久，钓鱼闲客卷纶迟。晚晴一片连莎绿，悔与沧浪有旧期。
海棠:春风用意匀颜色，销得携觞与赋诗。秾丽最宜新著雨，娇饶全在欲开时。莫愁粉黛临窗懒，梁广丹青点笔迟。朝醉暮吟看不足，羡他蝴蝶宿深枝。
竹:宜烟宜雨又宜风，拂水藏村复间松。移得萧骚从远寺，洗来疏净见前峰。侵阶藓拆春芽迸，绕径莎微夏荫浓。无赖杏花多意绪，数枝穿翠好相容。
荔枝树:二京曾见画图中，数本芳菲色不同。孤棹今来巴徼外，一枝烟雨思无穷。夜郎城近含香瘴，杜宇巢低起暝风。肠断渝泸霜霰薄，不教叶似灞陵红。
蜡烛:仙漏迟迟出建章，宫帘不动透清光。金闱露白新裁诏，画阁春红正试妆。泪滴杯盘何所恨，烬飘兰麝暗和香。多情更有分明处，照得歌尘下燕梁。
灯:雨向莎阶滴未休，冷光孤恨两悠悠。船中闻雁洞庭宿，床下有蛩长信秋。背照翠帘新洒别，不挑红烬正含愁。萧骚寒竹南窗静，一局闲棋为尔留。
宗人作尉唐昌官署幽胜而又博学精富得以言谈…留书屋壁:公堂潇洒有林泉，只隔苔墙是渚田。宗党相亲离乱世，春秋闲论战争年。远江惊鹭来池口，绝顶归云过竹边。风雨夜长同一宿，旧游多共忆樊川。
为户部李郎中与令季端公寓止渠州江寺偶作寄献:退居潇洒寄禅关，高挂朝簪净室间。孤岛虽留双鹤歇，五云争放二龙闲。轻舟共泛花边水，野屐同登竹外山。仙署金闺虚位久，夜清应梦近天颜。
阙下春日:建章宫殿紫云飘，春漏迟迟下绛霄。绮陌暖风嘶去马，粉廊初日照趋朝。花经宿雨香难拾，莺在豪家语更娇。秦楚年年有离别，扬鞭挥袖灞陵桥。
江际:杳杳渔舟破暝烟，疏疏芦苇旧江天。那堪流落逢摇落，可得潸然是偶然。万顷白波迷宿鹭，一林黄叶送残蝉。兵车未息年华促，早晚闲吟向浐川。
次韵和秀上人长安寺居言怀寄渚宫禅者:旧斋松老别多年，香社人稀丧乱间。出寺只知趋内殿，闭门长似在深山。卧听秦树秋钟断，吟想荆江夕鸟还。唯恐兴来飞锡去，老郎无路更追攀。
蜀中春日:海棠风外独沾巾，襟袖无端惹蜀尘。和暖又逢挑菜日，寂寥未是探花人。不嫌蚁酒冲愁肺，却忆渔蓑覆病身。何事晚来微雨后，锦江春学曲江春。
游蜀（一作蜀中春暮）:所向明知是暗投，两行清泪语前流。云横新塞遮秦甸，花落空山入阆州。不忿黄鹂惊晓梦，唯应杜宇信春愁。梅黄麦绿无归处，可得漂漂爱浪游。
峡中尝茶:蔟蔟新英摘露光，小江园里火煎尝。吴僧漫说鸦山好，蜀叟休夸鸟觜香。合座半瓯轻泛绿，开缄数片浅含黄。鹿门病客不归去，酒渴更知春味长。
辇下冬暮咏怀:永巷闲吟一径蒿，轻肥大笑事风骚。烟含紫禁花期近，雪满长安酒价高。失路渐惊前计错，逢僧更念此生劳。十年春泪催衰飒，羞向清流照鬓毛。
石城:石城昔为莫愁乡，莫愁魂散石城荒。江人依旧棹舴艋，江岸还飞双鸳鸯。帆去帆来风浩渺，花开花落春悲凉。烟浓草远望不尽，千古汉阳闲夕阳。
少华甘露寺:石门萝径与天邻，雨桧风篁远近闻。饮涧鹿喧双派水，上楼僧蹋一梯云。孤烟薄暮关城没，远色初晴渭曲分。长欲然香来此宿，北林猿鹤旧同群。
慈恩寺偶题:往事悠悠添浩叹，劳生扰扰竟何能。故山岁晚不归去，高塔晴来独自登。林下听经秋苑鹿，江边扫叶夕阳僧。吟余却起双峰念，曾看庵西瀑布冰。
石门山泉:一脉清冷何所之，萦莎漱藓入僧池。云边野客穷来处，石上寒猿见落时。聚沫绕崖残雪在，迸流穿树堕花随。烟春雨晚闲吟去，不复远寻皇子陂。
渭阳楼闲望:千重二华见皇州，望尽凝岚即此楼。细雨不藏秦树色，夕阳空照渭河流。后车宁见前车覆，今日难忘昨日忧。扰扰尘中犹未已，可能疏傅独能休。
送田光:九陌低迷谁问我，五湖流浪可悲君。著书笑破苏司业，赋咏思齐郑广文。理棹好携三百首，阻风须饮几千分。耒阳江口春山绿，恸哭应寻杜甫坟。
送进士吴延保及第后南游:得意却思寻旧迹，新衔未切向兰台。吟看秋草出关去，逢见故人随计来。胜地昔年诗板在，清歌几处郡筵开。江湖易有淹留兴，莫待春风落庾梅。
送进士王驾下第归蒲中（时行朝在西蜀）:失意离愁春不知，到家时是落花时。孤单取事休言命，早晚逢人苦爱诗。度塞风沙归路远，傍河桑柘旧居移。应嗟我又巴江去，游子悠悠听子规。
作尉鄠郊送进士潘为下第南归:归去宜春春水深，麦秋梅雨过湘阴。乡园几度经狂寇，桑柘谁家有旧林。结绶位卑甘晚达，登龙心在且高吟。灞陵桥上杨花里，酒满芳樽泪满襟。
送进士韦序赴举:丹霞照上三清路，瑞锦裁成五色毫。波浪不能随世态，鸾凰应得入吾曹。秋山晚水吟情远，雪竹风松醉格高。预想明年腾跃处，龙津春碧浸仙桃。
寄献狄右丞:逐胜偷闲向杜陵，爱僧不爱紫衣僧。身为醉客思吟客，官自中丞拜右丞。残月露垂朝阙盖，落花风动宿斋灯。孤单小谏渔舟在，心恋清潭去未能。
转正郎后寄献集贤相公:予名初在德门前，屈指年来三十年。自贺孤危终际会，别将流涕感阶缘。止陪鸳鹭居清秩，滥应星辰浼上玄。平昔苦心何所恨，受恩多是旧诗篇。
所知从事近藩偶有怀寄:官舍种莎僧对榻，生涯如在旧山贫。酒醒草檄闻残漏，花落移厨送晚春。水墨画松清睡眼，云霞仙氅挂吟身。霜台伏首思归切，莫把渔竿逐逸人。
献大京兆薛常侍能:耻将官业竞前途，自爱篇章古不如。一炷香新开道院，数坊人聚避朝车。纵游藉草花垂酒，闲卧临窗燕拂书。唯有明公赏新句，秋风不敢忆鲈鱼。
献制诰杨舍人:为郡东吴只饮冰，琐闱频降凤书征。随行已有朱衣吏，伴直多招紫阁僧。窗下调琴鸣远水，帘前睡鹤背秋灯。苇陂竹坞情无限，闲话毗陵问杜陵。
次韵酬张补阙因寒食见寄之什:柳近清明翠缕长，多情右衮不相忘。开缄虽睹新篇丽，破鼻须闻冷酒香。时态懒随人上下，花心甘被蝶分张。朝稀且莫轻春赏，胜事由来在帝乡。
赠宗人前公安宰君:喧卑从宦出喧卑，别画能琴又解棋。海上春耕因乱废，年来冬荐得官迟。风中夜犬惊槐巷，月下寒驴啮槿篱。孤散恨无推唱路，耿怀吟得赠君诗。
寄赠杨夔处士:结茅只约钓鱼台，溅水鸬鹚去又回。春卧瓮边听酒熟，露吟庭际待花开。三江胜景遨游遍，百氏群书讲贯来。国步未安风雅薄，可能高尚掞天才。
寄同年礼部赵郎中:仙步徐徐整羽衣，小仪澄澹转中仪。桦飘红烬趋朝路，兰纵清香宿省时。彩笔烟霞供不足，纶闱鸾凤讶来迟。自怜孤宦谁相念，祷祝空吟一首诗。
春暮咏怀寄集贤韦起居衮:寂寂风帘信自垂，杨花笋箨正离披。长安一夜残春雨，右省三年老拾遗。坐看群贤争得路，退量孤分且吟诗。五湖烟网非无意，未去难忘国士知。
多情:赋分多情却自嗟，萧衰未必为年华。睡轻可忍风敲竹，饮散那堪月在花。薄宦因循抛岘首，故人流落向天涯。莺春雁夜长如此，赖是幽居近酒家。
感怀投时相:非才偶忝直文昌，两鬓年深一镜霜。待漏敢辞称小吏，立班犹未出中行。孤吟马迹抛槐陌，远梦渔竿掷苇乡。丞相旧知为学苦，更教何处贡篇章。
自贻:饮筵博席与心违，野眺春吟更是谁。琴有涧风声转淡，诗无僧字格还卑。恨抛水国荷蓑雨，贫过长安樱笋时。头角俊髦应指笑，权门踪迹独差池。
自遣:强健宦途何足谓，入微章句更难论。谁知野性真天性，不扣权门扣道门。窥砚晚莺临砌树，迸阶春笋隔篱根。朝回何处消长日，紫阁峰南有旧村。
中年:漠漠秦云淡淡天，新年景象入中年。情多最恨花无语，愁破方知酒有权。苔色满墙寻故第，雨声一夜忆春田。衰迟自喜添诗学，更把前题改数联。
自适:紫陌奔驰不暂停，送迎终日在郊坰。年来鬓畔未垂白，雨后江头且蹋青。浮蚁满杯难暂舍，贯珠一曲莫辞听。春风只有九十日，可合花前半日醒。
结绶鄠郊縻摄府署偶有自咏:莺离寒谷士逢春，释褐来年暂种芸。自笑老为梅少府，可堪贫摄鲍参军。酒醒往事多兴念，吟苦邻居必厌闻。推却簿书搔短发，落花飞絮正纷纷。
漂泊:槿坠蓬疏池馆清，日光风绪淡无情。鲈鱼斫鲙输张翰，橘树呼奴羡李衡。十口漂零犹寄食，两川消息未休兵。黄花催促重阳近，何处登高望二京。
吊故礼部韦员外序:腊雪初晴花举杯，便期携手上春台。高情唯怕酒不满，长逝可悲花正开。晓奠莺啼残漏在，风帏燕觅旧巢来。杜陵芳草年年绿，醉魄吟魂无复回。
渼陂:昔事东流共不回，春深独向渼陂来。乱前别业依稀在，雨里繁花寂寞开。却展渔丝无野艇，旧题诗句没苍苔。潸然四顾难消遣，只有佯狂泥酒杯。
代秋扇词:露入庭芜恨已深，热时天下是知音。汗流浃背曾施力，气爽中宵便负心。一片山溪从蠹损，数行文字任尘侵。绿槐阴合清和后，不会何颜又见寻。
省中偶作:三转郎曹自勉旃，莎阶吟步想前贤。未如何逊无佳句，若比冯唐是壮年。捧制名题黄纸尾，约僧心在白云边。乳毛松雪春来好，直夜清闲且学禅。
同志顾云下第出京偶有寄勉:凤策联华是国华，春来偶未上仙槎。乡连南渡思菰米，泪滴东风避杏花。吟聒暮莺归庙院，睡消迟日寄僧家。一般情绪应相信，门静莎深树影斜。
敷溪高士:敷溪南岸掩柴荆，挂却朝衣爱净名。闲得林园栽树法，喜闻儿侄读书声。眠窗日暖添幽梦，步野风清散酒酲。谪去征还何扰扰，片云相伴看衰荣。
九日偶怀寄左省张起居:令节争欢我独闲，荒台尽日向晴山。浑无酒泛金英菊，漫道官趋玉笋班。深愧青莎迎野步，不堪红叶照衰颜。羡君官重多吟兴，醉带南陂落照还。
春夕伴同年礼部赵员外省直:锦帐名郎重锦科，清宵寓直纵吟哦。冰含玉镜春寒在，粉傅仙闱月色多。视草即应归属望，握兰知道暂经过。流莺百啭和残漏，犹把芳樽藉露莎。
倦客:十年五年岐路中，千里万里西复东。匹马愁冲晚村雪，孤舟闷阻春江风。达士由来知道在，昔贤何必哭途穷。闲烹芦笋炊菰米，会向源乡作醉翁。
温处士能画鹭鹚以四韵换之:昔年吟醉绕江蓠，爱把渔竿伴鹭鹚。闻说小毫能纵逸，敢凭轻素写幽奇。涓涓浪溅残菱蔓，戛戛风搜折苇枝。得向晓窗闲挂玩，雪蓑烟艇恨无遗。
驾部郑郎中三十八丈尹贰东周荣加金紫谷以末派…因贺送:香浮玉陛晓辞天，袍拂蒲茸称少年。郎署转曹虽久次，京河亚尹是优贤。纵游云水无公事，贵买琴书有俸钱。今日龙门看松雪，探春明日向平泉。
欹枕:欹枕高眠日午春，酒酣睡足最闲身。明朝会得穷通理，未必输他马上人。
野步:翠岚迎步兴何长，笑领渔翁入醉乡。日暮渚田微雨后，鹭鹚闲暇稻花香。
偶书:承时偷喜负明神，务实那能得庇身。不会苍苍主何事，忍饥多是力耕人。
静吟:骚雅荒凉我未安，月和余雪夜吟寒。相门相客应相笑，得句胜于得好官。
和知己秋日伤怀:流水歌声共不回，去年天气旧亭台。梁尘寂寞燕归去，黄蜀葵花一朵开。
谷比岁受同年丈人故川守李侍郎教谕衰晏龙钟益用…自贻:多感京河李丈人，童蒙受教便书绅。文章至竟无功业，名宦由来致苦辛。皎日还应知守道，平生自信解甘贫。孤单所得皆逾分，归种敷溪一亩春。
郊墅:韦曲樊川雨半晴，竹庄花院遍题名。画成烟景垂杨色，滴破春愁压酒声。满野红尘谁得路，连天紫阁独关情。渼陂水色澄于镜，何必沧浪始濯缨。
舟行:九派迢迢九月残，舟人相语且相宽。村逢好处嫌风便，酒到醒来觉夜寒。蓼渚白波喧夏口，柿园红叶忆长安。季鹰可是思鲈鲙，引退知时自古难。
奔问三峰寓止近墅:半年奔走颇惊魂，来谒行宫泪眼昏。鸳鹭入朝同待漏，牛羊送日独归村。灞陵散失诗千首，太华凄凉酒一樽。兵革未休无异术，不知何以受君恩。
朝直:朝直叨居省阁间，由来疏退校安闲。落花夜静宫中漏，微雨春寒廊下班。自扣玄门齐宠辱，从他荣路用机关。孤峰未得深归去，名画偏求水墨山。
巴江（时僖宗省方南梁）:乱来奔走巴江滨，愁客多于江徼人。朝醉暮醉雪开霁，一枝两枝梅探春。诏书罪己方哀痛，乡县征兵尚苦辛。鬓秃又惊逢献岁，眼前浑不见交亲。
故许昌薛尚书能尝为都官郎中后数岁故建州…遂赋自贺:都官虽未是名郎，践历曾闻薛许昌。复有李公陪雅躅，岂宜郑子忝余光。荣为后进趋兰署，喜拂前题在粉墙。他日节旄如可继，不嫌曹冷在中行。
访题表兄王藻渭上别业:桑林摇落渭川西，蓼水瀰瀰接稻泥。幽槛静来渔唱远，暝天寒极雁行低。浊醪最称看山醉，冷句偏宜选竹题。中表人稀离乱后，花时莫惜重相携。
题汝州从事厅:诗人公署如山舍，只向阶前便采薇。惊燕拂帘闲睡觉，落花沾砚会餐归。壁看旧记官多达，榜挂明文吏莫违。自说小池栽苇后，雨凉频见鹭鹚飞。
谷初忝谏垣今宪长薛公方在西阁知奖隆异以四韵代述荣感:旧诗常得在高吟，不奈公心爱苦心。道自琐闱言下振，恩从仙殿对回深。流年渐觉霜欺鬓，至药能教土化金。自拂青萍知有地，斋诚旦夕望为霖。
兵部卢郎中光济借示诗集，以四韵谢之:七子风骚寻失主，五君歌诵久无声。调和雅乐归时正，澄滤颓波到底清。才大始知寰宇窄，吟高何止鬼神惊。叶公好尚浑疏阔，忽见真龙几丧明。
贺左省新除韦拾遗:初升谏署是真仙，浪透桃花恰五年。垂白郎官居座末，著绯人吏立阶前。百寮班列趋丹陛，两掖风清上碧天。从此追飞何处去，金鸾殿与玉堂连。
右省张补阙茂枢同在谏垣连居光德新春赋咏聊以寄怀:小梅零落雪欺残，浩荡穷愁岂易宽。唯有朗吟偿晚景，且无浓醉厌春寒。高斋每喜追攀近，丽句先忧属和难。十五年前谙苦节，知心不独为同官。
右省补阙张茂枢同在谏垣邻居光德迭和篇什…因抒酬寄:何宋清名动粉闱，不才今日偶陈诗。考功岂敢闻题品，水部犹须系挈维。积雪巷深酬唱夜，落花墙隔笑言时。紫垣名士推扬切，为话心孤倍感知。
寄职方李员外:曾袖篇章谒长卿，今来附凤事何荣。星临南省陪仙步，春满东朝接珮声。谈笑不拘先后礼，岁寒仍契子孙情。龙墀仗下天街暖，共看圭峰并马行。
寄题诗僧秀公:灵一心传清塞心，可公吟后楚公吟。近来雅道相亲少，唯仰吾师所得深。好句未停无暇日，旧山归老有东林。冷曹孤宦甘寥落，多谢携筇数访寻。
东蜀春晚:如此浮生更别离，可堪长恸送春归。潼江水上杨花雪，刚逐孤舟缭绕飞。
永日有怀:能消永日是摴蒱，坑堑由来似宦途。两掷未终楗橛内，座中何惜为呼卢。
槐花:毵毵金蕊扑晴空，举子魂惊落照中。今日老郎犹有恨，昔年相虐十秋风。
小桃:和烟和雨遮敷水，映竹映村连灞桥。撩乱春风耐寒令，到头赢得杏花娇。
长江县经贾岛墓:水绕荒坟县路斜，耕人讶我久咨嗟。重来兼恐无寻处，落日风吹鼓子花。
赠咸阳王主簿:可爱咸阳王主簿，穷经尽到昔贤心。登科未足酬多学，执卷犹闻惜寸阴。自与山妻舂斗粟，只凭邻叟典孤琴。我来赊酒相留宿，听我披衣看雪吟。
松:下视垂杨拂路尘，双峰石上覆苔文。浓霜满径无红叶，晚日高枝有白云。春砌花飘僧旋扫，寒溪子落鹤先闻。那堪寂寞悲风起，千树深藏李白坟。
梅:江国正寒春信稳，岭头枝上雪飘飘。何言落处堪惆怅，直是开时也寂寥。素艳照尊桃莫比，孤香黏袖李须饶。离人南去肠应断，片片随鞭过楚桥。
鹤:一自王乔放自由，俗人行处懒回头。睡轻旋觉松花堕，舞罢闲听涧水流。羽翼光明欺积雪，风神洒落占高秋。应嫌白鹭无仙骨，长伴渔翁宿苇洲。
重阳夜旅怀:强插黄花三两枝，还图一醉浸愁眉。半床斜月醉醒后，惆怅多于未醉时。
壬戌西幸后:武德门前颢气新，雪融鸳瓦土膏春。夜来梦到宣麻处，草没龙墀不见人。
多虞:多虞难住人稀处，近耗浑无战罢棋。向阙归山俱未得，且沽春酒且吟诗。
短褐:闲披短褐杖山藤，头不是僧心是僧。坐睡觉来清夜半，芭蕉影动道场灯。
曲江红杏:遮莫江头柳色遮，日浓莺睡一枝斜。女郎折得殷勤看，道是春风及第花。
折得梅:寒步江村折得梅，孤香不肯待春催。满枝尽是愁人泪，莫殢朝来露湿来。
牡丹:画堂帘卷张清宴，含香带雾情无限。春风爱惜未放开，柘枝鼓振红英绽。
寂寞:江郡人稀便是村，踏青天气欲黄昏。春愁不破还成醉，衣上泪痕和酒痕。
乱后灞上:柳丝牵水杏房红，烟岸人稀草色中。日暮一行高鸟处，依稀合是望春宫。
长门怨二首:闲把罗衣泣凤凰，先朝曾教舞霓裳。春来却羡庭花落，得逐晴风出禁墙。流水君恩共不回，杏花争忍扫成堆。残春未必多烟雨，泪滴闲阶长绿苔。
郊野戏题:竹巷溪桥天气凉，荷开稻熟村酒香。唯忧野叟相回避，莫道侬家是汉郎。
宗人惠四药:宗人忽惠西山药，四味清新香助茶。爽得心神便骑鹤，何须烧得白朱砂。
题张衡庙:远俗只凭淫祀切，多年平子固悠悠。江烟日午无箫鼓，直到如今咏四愁。
山鸟:惊飞失势粉墙高，好个声音好羽毛。小婢不须催柘弹，且从枝上吃樱桃。
黯然:搢绅奔避复沦亡，消息春来到水乡。屈指故人能几许，月明花好更悲凉。
借薛尚书集:江天冬暖似花时，上国音尘杳未知。正被虫声喧老耳，今君又借薛能诗。
小北厅闲题:冷曹孤宦本相宜，山在墙南落照时。洗竹浇莎足公事，一来赢写一联诗。
菊:日日池边载酒行，黄昏犹自绕黄英。重阳过后频来此，甚觉多情胜薄情。
赠杨夔二首:散赋冗书高且奇，百篇仍有百篇诗。江湖休洒春风泪，十轴香于一桂枝。时无韩柳道难穷，也觉天公不至公。看取年年金榜上，几人才气似扬雄。
感花:绣轭香鞯夜不归，少年争惜最红枝。东风一阵黄昏雨，又到繁华梦觉时。
上巳日永崇里言怀:未敢分明赏物华，十年如见梦中花。游人过尽衡门掩，独自凭栏到日斜。
途中秋晚送友人归江南:又指烟波算路岐，此生多是厌羁离。正逢摇落仍须别，不待登临已合悲。里巷半空兵过后，水云初冷雁来时。扁舟未得如君去，空向沧江梦所思。
己亥岁感事:正闻青犊起葭萌，又报黄巾犯汉营。岂是将皆无上略，直疑天自弃苍生。瓜沙旧戍犹传檄，吴楚新春已废耕。见说圣君能仄席，不知谁是请长缨。
金陵晚眺（一作怀古）:苇声骚屑水天秋，吟对金陵古渡头。千古是非输蝶梦，一轮风雨属渔舟。若无仙分应须老，幸有归山即合休。何必登临更惆怅，比来身世只如浮。
过长江贾岛主簿旧厅:雕琢文章字字精，我经此处倍伤情。身从谪宦方沾禄，才被槌埋更有声。过县已无曾识吏，到厅空见旧题名。长江一曲年年水，应为先生万古清。
途中感怀寄青城李明府:鳞鬣催残志未休，壮心翻是此身雠。并闻寒雨多因夜，不得乡书又到秋。耕钓旧交吟好忆，雪霜危栈去堪愁。如何只是三年别，君著朱衣我白头。
夏日书怀寄道友:达即匡邦退即耕，是非何足挠平生。终期道向希夷得，未省心因宠辱惊。峰转暂无当户影，雉飞时有隔林声。十年惟悟吟诗句，待得中原欲铸兵。
和进士张曙闻雁见寄:断行哀响递相催，争趁高秋作恨媒。云外关山闻独去，渡头风雨见初来。也知榆塞寒须别，莫恋蘋汀暖不回。试向富春江畔过，故园犹合有池台。
鹦鹉洲即事（一作眺望）:怅望春襟郁未开，重吟鹦鹉益堪哀。曹瞒尚不能容物，黄祖何曾解爱才。幽岛暖闻燕雁去，晓江晴觉蜀波来。何人正得风涛便，一点轻帆万里回。
读留侯传:覆楚雠韩势有余，男儿遭遇更难如。偶成汉室千年业，只读圯桥一卷书。翻把壮心轻尺组，却烦商皓正皇储。若能终始匡天子，何必□□□□□。
东晋:五陵豪侠笑为儒，将为儒生只读书。看取不成投笔后，谢安功业复何如。秦国金陵王气全，一龙正道始东迁。兴亡竟不关人事，虚倚长淮五百年。
涧松:寸寸凌霜长劲条，路人犹笑未干霄。南园桃李虽堪羡，争奈春残又寂寥。
湘中弦:苍山遥遥江潾潾，路傍老尽没闲人。王孙不见草空绿，惆怅渡头春复春。烟愁雨细云冥冥，杜兰香老三湘清。故山望断不知处，鶗鴂隔花时一声。
续纪汉武（一作读汉武内传）:分明三鸟下储胥，一觉钧天梦不如。争那白头方士到，茂陵红叶已萧疏。
陇上逢江南故人:三声戍角边城暮，万里乡心塞草春。莫学少年轻远别，陇关西少向东人。
夷陵夜泊:家依楚塞穷秋别，身逐孤舟万里行。一曲巴歌半江月，便应消得二毛生。
海棠图:海棠花底三年客，不见海棠花盛开。却向江南看图画，始惭虚到蜀城来。
云:得路直为霖济物，不然闲共鹤忘机。无端却向阳台畔，长送襄王暮雨归。
声:欢戚犹来恨不平，此中高下本无情。韩娥绝唱唐衢哭，尽是人间第一声。
放鹧鸪:秋入池塘风露微，晓开笼槛看初飞。满身金翠画不得，无限烟波何处归。
泉:远辞岩窦泻潺潺，静拂云根别故山。可惜寒声留不得，旋添波浪向人间。
巫山旅别:五千里外三年客，十二峰前一望秋。无限别魂招不得，夕阳西下水东流。
读庾信集:四朝十帝尽风流，建业长安两醉游。唯有一篇杨柳曲，江南江北为君愁。
过绣岭宫:古殿春残绿野阴，上皇曾此驻泥金。三城帐属升平梦，一曲铃关怅望心。苑路暗迷香辇绝，缭垣秋断草烟深。前朝旧物东流在，犹为年年下翠岑。
题净众寺古松:百尺森疏倚梵台，昔人谁见此初栽。故园未有偏堪恋，浮世如闲即合来。天暝岂分苍翠色，岁寒应识栋梁材。清阴可惜不驻得，归去暮城空首回。
折杨柳:朝朝车马如蓬转，处处江山待客归。若使人间少离别，杨花应合过春飞。
泛楚江:九重城外家书远，百里洲前客棹还。金印碧幢如见问，一生安稳是长闲。
初过汉江:襄阳好向岘亭看，人物萧条值岁阑。为报习家多置酒，夜来风雪过江寒。
题授阳镇路:越鸟巢边溪路断，秦人耕处洞门开。小桃花发春风起，千里江山一梦回。
初识梅花:江北不如南地暖，江南好断北人肠。燕脂桃颊梨花粉，共作寒梅一面妆。
江雨望花:细雨满江春水涨，好风留客野梅香。避秦不是无归意，一度逢花一断肠。
雨后月中玉堂闲坐:银台直北金銮外，暑雨初晴皓月中。唯对松篁听刻漏，更无尘土翳虚空。绿香熨齿冰盘果，清冷侵肌水殿风。夜久忽闻铃索动，玉堂西畔响丁东。
六月十七日召对自辰及申方归本院:清暑帘开散异香，恩深咫尺对龙章。花应洞里寻常发，日向壶中特地长。坐久忽疑槎犯斗，归来兼恐海生桑。如今冷笑东方朔，唯用诙谐侍汉皇。
与吴子华侍郎同年玉堂同直怀恩叙恳因成…兼呈诸同年:往年莺谷接清尘，今日鳌山作侍臣。二纪计偕劳笔研，一朝宣入掌丝纶。声名烜赫文章士，金紫雍容富贵身。绛帐恩深无路报，语余相顾却酸辛。
和吴子华侍郎令狐昭化舍人叹白菊衰谢之绝次用本韵:正怜香雪披千片，忽讶残霞覆一丛。还似妖姬长年后，酒酣双脸却微红。
中秋禁直:星斗疏明禁漏残，紫泥封后独凭阑。露和玉屑金盘冷，月射珠光贝阙寒。天衬楼台笼苑外，风吹歌管下云端。长卿只为长门赋，未识君臣际会难。
侍宴:蜂黄蝶粉两依依，狎宴临春日正迟。密旨不教江令醉，丽华微笑认皇慈。
宫柳:莫道秋来芳意违，宫娃犹似妒蛾眉。幸当玉辇经过处，不怕金风浩荡时。草色长承垂地叶，日华先动映楼枝。涧松亦有凌云分，争似移根太液池。
辛酉岁冬十一月随驾幸岐下作:曳裾谈笑殿西头，忽听征铙从冕旒。凤盖行时移紫气，鸾旗驻处认皇州。晓题御服颁群吏，夜发宫嫔诏列侯。雨露涵濡三百载，不知谁拟杀身酬。
冬至夜作（天复二年壬戌，随驾在凤翔府）:中宵忽见动葭灰，料得南枝有早梅。四野便应枯草绿，九重先觉冻云开。阴冰莫向河源塞，阳气今从地底回。不道惨舒无定分，却忧蚊响又成雷。
秋霖夜忆家（随驾在凤翔府）:垂老何时见弟兄，背灯愁泣到天明。不知短发能多少，一滴秋霖白一茎。
恩赐樱桃分寄朝士（在岐下）:未许莺偷出汉宫，上林初进半金笼。蔗浆自透银杯冷，朱实相辉玉碗红。俱有乱离终日恨，贵将滋味片时同。霜威食檗应难近，宜在纱窗绣户中。
访同年虞部李郎中（天复四年二月，在湖南）:策蹇相寻犯雪泥，厨烟未动日平西。门庭野水褵褷鹭，邻里短墙咿喔鸡。未入庆霄君择肉，畏逢华毂我吹齑。地炉贳酒成狂醉，更觉襟怀得丧齐。
雪中过重湖信笔偶题:道方时险拟如何，谪去甘心隐薜萝。青草湖将天暗合，白头浪与雪相和。旗亭腊酎逾年熟，水国春寒向晚多。处困不忙仍不怨，醉来唯是欲傞傞。
寄湖南从事:索寞襟怀酒半醒，无人一为解余酲。岸头柳色春将尽，船背雨声天欲明。去国正悲同旅雁，隔江何忍更啼莺。莲花幕下风流客，试与温存谴逐情。
玩水禽（在古南醴陵县作）:两两珍禽渺渺溪，翠衿红掌净无泥。向阳眠处莎成毯，蹋水飞时浪作梯。依倚雕梁轻社燕，抑扬金距笑晨鸡。劝君细认渔翁意，莫遣縆罗误稳栖。
欲明:欲明篱被风吹倒，过午门因客到开。忍苦可能遭鬼笑，息机应免致鸥猜。岳僧互乞新诗去，酒保频征旧债来。唯有狂吟与沈饮，时时犹自触灵台。
梅花:梅花不肯傍春光，自向深冬著艳阳。龙笛远吹胡地月，燕钗初试汉宫妆。风虽强暴翻添思，雪欲侵凌更助香。应笑暂时桃李树，盗天和气作年芳。
小隐:借得茅斋岳麓西，拟将身世老锄犁。清晨向市烟含郭，寒夜归村月照溪。炉为窗明僧偶坐，松因雪折鸟惊啼。灵椿朝菌由来事，却笑庄生始欲齐。
曛黑:古木侵天日已沈，露华凉冷润衣襟。江城曛黑人行绝，唯有啼乌伴夜碪。
晓日:天际霞光入水中，水中天际一时红。直须日观三更后，首送金乌上碧空。
醉著:万里清江万里天，一村桑柘一村烟。渔翁醉著无人唤，过午醒来雪满船。
柳:一笼金线拂弯桥，几被儿童损细腰。无奈灵和标格在，春来依旧褭长条。
家书后批二十八字（在醴陵，时闻家在登州）:四序风光总是愁，鬓毛衰飒涕横流。此书未到心先到，想在孤城海岸头。
湖南梅花一冬再发偶题于花援:湘浦梅花两度开，直应天意别栽培。玉为通体依稀见，香号返魂容易回。寒气与君霜里退，阳和为尔腊前来。夭桃莫倚东风势，调鼎何曾用不材。
净兴寺杜鹃一枝繁艳无比:一园红艳醉坡陀，自地连梢簇蒨罗。蜀魄未归长滴血，只应偏滴此丛多。
避地:西山爽气生襟袖，南浦离愁入梦魂。人泊孤舟青草岸，鸟鸣高树夕阳村。偷生亦似符天意，未死深疑负国恩。白面儿郎犹巧宦，不知谁与正乾坤。
息兵:渐觉人心望息兵，老儒希觊见澄清。正当困辱殊轻死，已过艰危却恋生。多难始应彰劲节，至公安肯为虚名。暂时胯下何须耻，自有苍苍鉴赤诚。
翠碧鸟（以上并在醴陵作）:天长水远网罗稀，保得重重翠碧衣。挟弹小儿多害物，劝君莫近市朝飞。
赠孙仁本尊师（在袁州）:齿如冰雪发如黳，几百年来醉似泥。不共世人争得失，卧床前有上天梯。
三月二十七日自抚州往南城县舟行见拂水蔷薇因有是作:江中春雨波浪肥，石上野花枝叶瘦。枝低波高如有情，浪去枝留如力斗。绿刺红房战褭时，吴娃越艳醺酣后。且将浊酒伴清吟，酒逸吟狂轻宇宙。
寄上兄长:两地支离路八千，襟怀凄怆鬓苍然。乱来未必长团会，其奈而今更长年。
宝剑:因极还应有甚通，难将粪壤掩神踪。斗间紫气分明后，擘地成川看化龙。
登南神光寺塔院（一本题作登南台僧寺）:无奈离肠日九回，强摅离抱立高台。中华地向城边尽，外国云从岛上来。四序有花长见雨，一冬无雪却闻雷。日宫紫气生冠冕，试望扶桑病眼开。
两贤:卖卜严将卖饼孙，两贤高趣恐难伦。而今若有逃名者，应被品流呼差人。
再思:暴殄犹来是片时，无人向此略迟疑。流金铄石玉长润，败柳凋花松不知。但保行藏天是证，莫矜纤巧鬼难欺。近来更得穷经力，好事临行亦再思。
有瞩:晚凉闲步向江亭，默默看书旋旋行。风转滞帆狂得势，潮来诸水寂无声。谁将覆辙询长策，愿把棼丝属老成。安石本怀经济意，何妨一起为苍生。
秋深闲兴:此心兼笑野云忙，甘得贫闲味甚长。病起乍尝新橘柚，秋深初换旧衣裳。晴来喜鹊无穷语，雨后寒花特地香。把钓覆棋兼举白，不离名教可颠狂。
故都:故都遥想草萋萋，上帝深疑亦自迷。塞雁已侵池籞宿，宫鸦犹恋女墙啼。天涯烈士空垂涕，地下强魂必噬脐。掩鼻计成终不觉，冯驩无路斅鸣鸡。
梦仙:紫霄宫阙五云芝，九级坛前再拜时。鹤舞鹿眠春草远，山高水阔夕阳迟。每嗟阮肇归何速，深羡张骞去不疑。澡练纯阳功力在，此心唯有玉皇知。
早起探春:句芒一夜长精神，腊后风头已见春。烟柳半眠藏利脸，雪梅含笑绽香唇。渐因闲暇思量酒，必怨颠狂泥摸人。若个高情能似我，且应欹枕睡清晨。
味道:如含瓦砾竟何功，痴黠相兼似得中。心系是非徒怅望，事须光景旋虚空。升沉不定都如梦，毁誉无恒却要聋。弋者甚多应扼腕，任他闲处指冥鸿。
秋郊闲望有感:枫叶微红近有霜，碧云秋色满吴乡。鱼冲骇浪雪鳞健，鸦闪夕阳金背光。心为感恩长惨戚，鬓缘经乱早苍浪。可怜广武山前语，楚汉宁教作战场。
李太舍池上玩红薇醉题:花低池小水泙泙，花落池心片片轻。酩酊不能羞白鬓，颠狂犹自眷红英。乍为旅客颜常厚，每见同人眼暂明。京洛园林归未得，天涯相顾一含情。
余寓汀州沙县，病中闻前郑左丞璘随外镇举荐…感悟也:莫恨当年入用迟，通材何处不逢知。桑田变后新舟楫，华表归来旧路岐。公干寂寥甘坐废，子牟欢抃促行期。移都已改侯王第，惆怅沙堤别筑基。
又一绝请为申达京洛亲交知余病废:鬓惹新霜耳旧聋，眼昏腰曲四肢风。交亲若要知形候，岚嶂烟中折臂翁。
梦中作:紫宸初启列鸳鸾，直向龙墀对揖班。九曜再新环北极，万方依旧祝南山。礼容肃睦缨緌外，和气熏蒸剑履间。扇合却循黄道退，庙堂谈笑百司闲。
建谿滩波心目惊眩余平生溺奇境今则畏怯不暇因书…八字:长贪山水羡渔樵，自笑扬鞭趁早朝。今日建谿惊恐后，李将军画也须烧。
自沙县抵龙溪县值泉州军过后村落皆空因有一绝:水自潺湲日自斜，尽无鸡犬有鸣鸦。千村万落如寒食，不见人烟空见花。
此翁（此后在桃林场）:高阁群公莫忌侬，侬心不在宦名中。岩光一唾垂緌紫，何胤三遗大带红。金劲任从千口铄，玉寒曾试几炉烘。唯应鬼眼兼天眼，窥见行藏信此翁。
失鹤:正怜标格出华亭，况是昂藏入相经。碧落顺风初得志，故巢因雨却闻腥。几时翔集来华表，每日沈吟看画屏。为报鸡群虚嫉妒，红尘向上有青冥。
卜隐:屏迹还应减是非，却忧蓝玉又光辉。桑梢出舍蚕初老，柳絮盖溪鱼正肥。世乱岂容长惬意，景清还觉易忘机。世间华美无心问，藜藿充肠苎作衣。
腾腾:八年流落醉腾腾，点检行藏喜不胜。乌帽素餐兼施药，前生多恐是医僧。
寄隐者:烟郭云扃路不遥，怀贤犹恨太迢迢。长松夜落钗千股，小港春添水半腰。已约病身抛印绶，不嫌门巷似渔樵。渭滨晦迹南阳卧，若比吾徒更寂寥。
闲居:厌闻趋竞喜闲居，自种芜菁亦自锄。麋鹿跳梁忧触拨，鹰鹯搏击恐粗疏。拙谋却为多循理，所短深惭尽信书。刀尺不亏绳墨在，莫疑张翰恋鲈鱼。
僧影:山色依然僧已亡，竹间疏磬隔残阳。智灯已灭余空烬，犹自光明照十方。
洞庭玩月:洞庭湖上清秋月，月皎湖宽万顷霜。玉碗深沈潭底白，金杯细碎浪头光。寒惊乌鹊离巢噪，冷射蛟螭换窟藏。更忆瑶台逢此夜，水晶宫殿挹琼浆。
赠隐逸:静景须教静者寻，清狂何必在山阴。蜂穿窗纸尘侵砚，鸟斗庭花露滴琴。莫笑乱离方解印，犹胜颠蹶未抽簪。筑金总得非名士，况是无人解筑金。
南浦:月若半环云若吐，高楼帘卷当南浦。应是石城艇子来，两桨咿哑过花坞。正值连宵酒未醒，不宜此际兼微雨。直教笔底有文星，亦应难状分明苦。
中秋寄杨学士（一作中秋永夕奉寄杨学士兄弟）:鳞差甲子渐衰迟，依旧年年困乱离。八月夜长乡思切，鬓边添得几茎丝。
寄禅师:他心明与此心同，妙用忘言理暗通。气运阴阳成世界，水浮天地寄虚空。劫灰聚散铢锱黑，日御奔驰茧栗红。万物尽遭风鼓动，唯应禅室静无风。
清兴:阴沈天气连翩醉，摘索花枝料峭寒。拥鼻绕廊吟看雨，不知遗却竹皮冠。
深院:鹅儿唼啑栀黄觜，凤子轻盈腻粉腰。深院下帘人昼寝，红蔷薇架碧芭蕉。
雷公:闲人倚柱笑雷公，又向深山霹怪松。必若有苏天下意，何如惊起武侯龙。
船头:两岸绿芜齐似翦，掩映云山相向晚。船头独立望长空，日艳波光逼人眼。
天鉴:何劳谄笑学趋时，务实清修胜用机。猛虎十年摇尾立，苍鹰一旦醒心飞。神依正道终潜卫，天鉴衷肠竞不违。事历艰难人始重，九层成后喜从微。
江岸闲步（此后壬申年作，在南安县）:一手携书一杖筇，出门何处觅情通。立谈禅客传心印，坐睡渔师著背蓬。青布旗夸千日酒，白头浪吼半江风。淮阴市里人相见，尽道途穷未必穷。
野塘:侵晓乘凉偶独来，不因鱼跃见萍开。卷荷忽被微风触，泻下清香露一杯。
安贫:手风慵展一行书，眼暗休寻九局图。窗里日光飞野马，案头筠管长蒲卢。谋身拙为安蛇足，报国危曾捋虎须。举世可能无默识，未知谁拟试齐竽。
残春旅舍:旅舍残春宿雨晴，恍然心地忆咸京。树头蜂抱花须落，池面鱼吹柳絮行。禅伏诗魔归净域，酒冲愁阵出奇兵。两梁免被尘埃污，拂拭朝簪待眼明。
鹊:偏承雨露润毛衣，黑白分明众所知。高处营巢亲凤阙，静时闲语上龙墀。化为金印新祥瑞，飞向银河旧路岐。莫怪天涯栖不稳，托身须是万年枝。
露:鹤非千岁饮犹难，莺舌偷含岂自安。光湿最宜丛菊亚，荡摇无奈绿荷干。名因霈泽随天眷，分与浓霜保岁寒。五色呈祥须得处，戛云仙掌有金盘。
赠僧:尽说归山避战尘，几人终肯别嚣氛。瓶添涧水盛将月，衲挂松枝惹得云。三接旧承前席遇，一灵今用戒香熏。相逢莫话金銮事，触拨伤心不愿闻。
感旧:省趋弘阁侍貂珰，指座深恩刻寸肠。秦苑已荒空逝水，楚天无限更斜阳。时昏却笑朱弦直，事过方闻锁骨香。入室故寮流落尽，路人惆怅见灵光。
驿步（癸酉年在南安县）:暂息征车病眼开，况穿松竹入楼台。江流灯影向东去，树递雨声从北来。物近刘舆招垢腻，风经庾亮污尘埃。高情自古多惆怅，赖有南华养不材。
访隐者遇沈醉书其门而归:晓入江村觅钓翁，钓翁沈醉酒缸空。夜来风起闲花落，狼藉柴门鸟径中。
疏雨:疏雨从东送疾雷，小庭凉气净莓苔。卷帘燕子穿人去，洗砚鱼儿触手来。但欲进贤求上赏，唯将拯溺作良媒。戎衣一挂清天下，傅野非无济世才。
南安寓止:此地三年偶寄家，枳篱茅厂共桑麻。蝶矜翅暖徐窥草，蜂倚身轻凝看花。天近函关屯瑞气，水侵吴甸浸晴霞。岂知卜肆严夫子，潜指星机认海槎。
十月七日早起作时气疾初愈:疾愈身轻觉数通，山无岚瘴海无风。阳精欲出阴精落，天地包含紫气中。
观斗鸡偶作:何曾解报稻粱恩，金距花冠气遏云。白日枭鸣无意问，唯将芥羽害同群。
蜻蜓:碧玉眼睛云母翅，轻于粉蝶瘦于蜂。坐来迎拂波光久，岂是殷勤为蓼丛。
即目:书墙暗记移花日，洗瓮先知酝酒期。须信闲人有忙事，早来冲雨觅渔师。
寄邻庄道侣:闻说经旬不启关，药窗谁伴醉开颜。夜来雪压村前竹，賸见溪南几尺山。
初赴期集:轻寒著背雨凄凄，九陌无尘未有泥。还是平时旧滋味，慢垂鞭袖过街西。
惜花:皱白离情高处切，腻香愁态静中深。眼随片片沿流去，恨满枝枝被雨淋。总得苔遮犹慰意，若教泥污更伤心。临轩一醆悲春酒，明日池塘是绿阴。
半醉:水向东流竟不回，红颜白发递相催。壮心暗逐高歌尽，往事空因半醉来。云护雁霜笼澹月，雨连莺晓落残梅。西楼怅望芳菲节，处处斜阳草似苔。
春尽:惜春连日醉昏昏，醒后衣裳见酒痕。细水浮花归别涧，断云含雨入孤村。入闲易有芳时恨，地胜难招自古魂。惭愧流莺相厚意，清晨犹为到西园。
睡起:睡起墙阴下药阑，瓦松花白闭柴关。断年不出僧嫌癖，逐日无机鹤伴闲。尘土莫寻行止处，烟波长在梦魂间。终撑舴艋称渔叟，赊买湖心一崦山。
寄友人:伤时惜别心交加，支颐一向千咨嗟。旷野风吹寒食月，广庭烟著黄昏花。长拟醺酣遗世事，若为局促问生涯。夫君亦是多情者，几处将愁殢酒家。
见别离者因赠之:征人草草尽戎装，征马萧萧立路傍。尊酒阑珊将远别，秋山迤逦更斜阳。白髭兄弟中年后，瘴海程途万里长。曾向天涯怀此恨，见君呜咽更凄凉。
伤乱:岸上花根总倒垂，水中花影几千枝。一枝一影寒山里，野水野花清露时。故国几年犹战斗，异乡终日见旌旗。交亲流落身羸病，谁在谁亡两不知。
雨:坐来簌簌山风急，山雨随风暗原隰。树带繁声出竹闻，溪将大点穿篱入。饷妇寥翘布领寒，牧童拥肿蓑衣湿。此时高味共谁论，拥鼻吟诗空伫立。
汉江行次:村寺虽深已暗知，幡竿残日迥依依。沙头有庙青林合，驿步无人白鸟飞。牧笛自由随草远，渔歌得意扣舷归。竹园相接春波暖，痛忆家乡旧钓矶。
偶题:俟时轻进固相妨，实行丹心仗彼苍。萧艾转肥兰蕙瘦，可能天亦妒馨香。
湖南绝少含桃偶有人以新摘者见惠感事伤怀因成四韵:时节虽同气候殊，不积堪荐寝园无。合充凤食留三岛，谁许莺偷过五湖。苦笋恐难同象匕，酪浆无复莹玭珠。金銮岁岁长宣赐，忍泪看天忆帝都。
乱后春日途经野塘:世乱他乡见落梅，野塘晴暖独裴回。船冲水鸟飞还住，袖拂杨花去却来。季重旧游多丧逝，子山新赋极悲哀。眼看朝市成陵谷，始信昆明是劫灰。
赠易卜崔江处士（袁州）:白首穷经通秘义，青山养老度危时。门传组绶身能退，家学渔樵迹更奇。四海尽闻龟策妙，九霄堪叹鹤书迟。壶中日月将何用，借与闲人试一窥。
过临淮故里:交游昔岁已凋零，第宅今来亦变更。旧庙荒凉时飨绝，诸孙饥冻一官成。五湖竟负他年志，百战空垂异代名。荣盛几何流落久，遣人襟抱薄浮生。
赠湖南李思齐处士:两板船头浊酒壶，七丝琴畔白髭须。三春日日黄梅雨，孤客年年青草湖。燕侠冰霜难狎近，楚狂锋刃触凡愚。知余绝粒窥仙事，许到名山看药炉。
乱后却至近甸有感（乙卯年作）:狂童容易犯金门，比屋齐人作旅魂。夜户不扃生茂草，春渠自溢浸荒园。关中忽见屯边卒，塞外翻闻有汉村。堪恨无情清渭水，渺茫依旧绕秦原。
同年前虞部李郎中自长沙赴行在余以紫石砚赠之赋诗代书:斧柯新样胜珠玑，堪赞星郎染翰时。不向东垣修直疏，即须西掖草妍词。紫光称近丹青笔，声韵宜裁锦绣诗。蓬岛侍臣今放逐，羡君回去逼龙墀。
甲子岁夏五月自长沙抵醴陵贵就深僻以便疏慵…聊寄知心:职在内庭宫阙下，厅前皆种紫微花。眼明忽傍渔家见，魂断方惊魏阙赊。浅色晕成宫里锦，浓香染著洞中霞。此行若遇支机石，又被君平验海槎。
和王舍人抚州饮席赠韦司空:楼台掩映入春寒，丝竹铮鏦向夜阑。席上弟兄皆杞梓，花前宾客尽鸳鸾。孙弘莫惜频开閤，韩信终期别筑坛。削玉风姿官水土，黑头公自古来难。
避地寒食:避地淹留已自悲，况逢寒食欲沾衣。浓春孤馆人愁坐，斜日空园花乱飞。路远渐忧知己少，时危又与赏心违。一名所系无穷事，争敢当年便息机。
山驿:参差西北数行雁，寥落东方几片云。叠石小松张水部，暗山寒雨李将军。秋花粉黛宜无味，独鸟笙簧称静闻。潇洒襟怀遗世虑，驿楼红叶自纷纷。
深村:甘向深村固不材，犹胜摧折傍尘埃。清宵玩月唯红叶，永日关门但绿苔。幽院菊荒同寂寞，野桥僧去独裴回。隔篱农叟遥相贺，□□□□膏雨来。
重游曲江:追寻前事立江汀，渔者应闻太息声。避客野鸥如有感，损花微雪似无情。疏林自觉长堤在，春水空连古岸平。惆怅引人还到夜，鞭鞘风冷柳烟轻。
三月:辛夷才谢小桃发，蹋青过后寒食前。四时最好是三月，一去不回唯少年。吴国地遥江接海，汉陵魂断草连天。新愁旧恨真无奈，须就邻家瓮底眠。
秋村:稻垄蓼红沟水清，荻园叶白秋日明。空坡路细见骑过，远田人静闻水行。柴门狼藉牛羊气，竹坞幽深鸡犬声。绝粒看经香一炷，心知无事即长生。
残花:余霞残雪几多在，蔫香冶态犹无穷。黄昏月下惆怅白，清明雨后寥梢红。树底草齐千片净，墙头风急数枝空。西园此日伤心处，一曲高歌水向东。
夜船:野云低迷烟苍苍，平波挥目如凝霜。月明船上帘幕卷，露重岸头花木香。村远夜深无火烛，江寒坐久换衣裳。诚知不觉天将曙，几簇青山雁一行。
伤春:三月光景不忍看，五陵春色何摧残。穷途得志反惆怅，饮席话旧多阑珊。中酒向阳成美睡，惜花冲雨觉伤寒。野棠飞尽蒲根暖，寂寞南溪倚钓竿。
夜坐:天似空江星似波，时时珠露滴圆荷。平生踪迹慕真隐，此夕襟怀深自多。格是厌厌饶酒病，终须的的学渔歌。无名无位堪休去，犹拟朝衣换钓蓑。
午寝梦江外兄弟（一作午梦曲江兄弟）:长夏居闲门不开，绕门青草绝尘埃。空庭日午独眠觉，旅梦天涯相见回。鬓向此时应有雪，心从别处即成灰。如何水陆三千里，几月书邮始一来。
曲江夜思:鼓声将绝月斜痕，园外闲坊半掩门。池里红莲凝白露，苑中青草伴黄昏。林塘阒寂偏宜夜，烟火稀疏便似村。大抵世间幽独景，最关诗思与离魂。
过汉口:浊世清名一概休，古今翻覆賸堪愁。年年春浪来巫峡，日日残阳过沔州。居杂商徒偏富庶，地多词客自风流。联翩半世腾腾过，不在渔船即酒楼。
惜春:愿言未偶非高卧，多病无憀选胜游。一夜雨声三月尽，万般人事五更头。年逾弱冠即为老，节过清明却似秋。应是西园花已落，满溪红片向东流。
及第过堂日作:早随真侣集蓬瀛，阊阖门开尚见星。龙尾楼台迎晓日，鳌头宫殿入青冥。暗惊凡骨升仙籍，忽讶麻衣谒相庭。百辟敛容开路看，片时辉赫胜图形。
夏课成感怀:别离终日心忉忉，五湖烟波归梦劳。凄凉身事夏课毕，濩落生涯秋风高。居世无媒多困踬，昔贤因此亦号咷。谁怜愁苦多衰改，未到潘年有二毛。
离家第二日却寄诸兄弟:睡起褰帘日出时，今辰初恨间容辉。千行泪激傍人感，一点心随健步归。却望山川空黯黯，回看僮仆亦依依。定知兄弟高楼上，遥指征途羡鸟飞。
游江南水陆院:早于喧杂是深雠，犹恐行藏坠俗流。高寺懒为携酒去，名山长恨送人游。关河见月空垂泪，风雨看花欲白头。除却祖师心法外，浮生何处不堪愁。
江南送别:江南行止忽相逢，江馆棠梨叶正红。一笑共嗟成往事，半酣相顾似衰翁。关山月皎清风起，送别人归野渡空。大抵多情应易老，不堪岐路数西东。
格卑:格卑尝恨足牵仍，欲学忘情似不能。入意云山输画匠，动人风月羡琴僧。南朝峻洁推弘景，东晋清狂数季鹰。惆怅后尘流落尽，自抛怀抱醉懵腾。
冬日:萧条古木衔斜日，戚沥晴寒滞早梅。愁处雪烟连野起，静时风竹过墙来。故人每忆心先见，新酒偷尝手自开。景状入诗兼入画，言情不尽恨无才。
再止庙居:去值秋风来值春，前时今日共销魂。颓垣古柏疑山观，高柳鸣鸦似水村。菜甲未齐初出叶，树阴方合掩重门。幽深冻馁皆推分，静者还应为讨论。
老将:折枪黄马倦尘埃，掩耳凶徒怕疾雷。雪密酒酣偷号去，月明衣冷斫营回。行驱貔虎披金甲，立听笙歌掷玉杯。坐久不须轻矍铄，至今双擘硬弓开。
余自刑部员外郎为时权所挤值盘石出镇藩屏…长句寄所知:正叨清级忽从戎，况与燕台事不同。开口谩劳矜道在，抚膺唯合哭途穷。操心未省趋浮俗，点额尤惭自至公。他日陶甄寻坠履，沧洲何处觅渔翁。
吴郡怀古:主暗臣忠枉就刑，遂教强国醉中倾。人亡建业空城在，花落西江春水平。万古壮夫犹抱恨，至今词客尽伤情。徒劳铁锁长千尺，不觉楼船下晋兵。
守愚:深院寥寥竹荫廊，披衣欹枕过年芳。守愚不觉世途险，无事始知春日长。一亩落花围隙地，半竿浓日界空墙。今来自责趋时懒，翻恨松轩书满床。
村居:二月三月雨晴初，舍南舍北唯平芜。前欢入望盈千恨，胜景牵心非一途。日照神堂闻啄木，风含社树叫提壶。行看旦夕梨霜发，犹有山寒伤酒垆。
秋雨内宴（乙卯年作）:一带清风入画堂，撼真珠箔碎玎珰。更看槛外霏霏雨，似劝须教醉玉觞。
地炉:两星残火地炉畔，梦断背灯重拥衾。侧听空堂闻静响，似敲疏磬褭清音。风灯有影随笼转，腊雪无声逐夜深。禅客钓翁徒自好，那知此际湛然心。
隰州新驿赠刺史:贤侯新换古长亭，先定心机指顾成。高义尽招秦逐客，旷怀偏接鲁诸生。萍蓬到此销离恨，燕雀飞来带喜声。却笑昔贤交易极，一开东閤便垂名。
朝退书怀:鹤帔星冠羽客装，寝楼西畔坐书堂。山禽养久知人唤，窗竹芟多漏月光。粉壁不题新拙恶，小屏唯录古篇章。孜孜莫患劳心力，富国安民理道长。
元夜即席:元宵清景亚元正，丝雨霏霏向晚倾。桂兔韬光云叶重，烛龙衔耀月轮明。烟空但仰如膏润，绮席都忘滴砌声。更待今宵开霁后，九衢车马未妨行。
大庆堂赐宴元珰而有诗呈吴越王:非为亲贤展绮筵，恒常宁敢恣游盘。绿搓杨柳绵初软，红晕樱桃粉未干。谷鸟乍啼声似涩，甘霖方霁景犹寒。笙歌风紧人酣醉，却绕珍丛烂熳看。
又和:樱桃花下会亲贤，风远铜乌转露盘。蝶下粉墙梅乍坼，蚁浮金斝酒难干。云和缓奏泉声咽，珠箔低垂水影寒。狂简斐然吟咏足，却邀群彦重吟看。
再和:我有嘉宾宴乍欢，画帘纹细凤双盘。影笼沼沚修篁密，声透笙歌羯鼓干。散后便依书箧寐，渴来潜想玉壶寒。樱桃零落红桃媚，更俟旬余共醉看。
重和:冷宴殷勤展小园，舞鞇柔软彩虬盘。篸花尽日疑头重，病酒经宵觉口干。嘉树倚楼青琐暗，晚云藏雨碧山寒。文章天子文章别，八米卢郎未可看。
余作探使以缭绫手帛子寄贺因而有诗:解寄缭绫小字封，探花筵上映春丛。黛眉印在微微绿，檀口消来薄薄红。缏处直应心共紧，砑时兼恐汗先融。帝台春尽还东去，却系裙腰伴雪胸。
别锦儿（及第后出京，别锦儿与蜀妓）:一尺红绡一首诗，赠君相别两相思。画眉今日空留语，解佩他年更可期。临去莫论交颈意，清歌休著断肠词。出门何事休惆怅，曾梦良人折桂枝。
闲步:庄南纵步游荒野，独鸟寒烟轻惹惹。傍山疏雨湿秋花，僻路浅泉浮败果。樵人相见指惊麏，牧童四散收嘶马。一壶倾尽未能归，黄昏更望诸峰火。
晚岸:揭起青篷上岸头，野花和雨冷修修。春江一夜无波浪，校得行人分外愁。
仙山:一炷心香洞府开，偃松皱涩半莓苔。水清无底山如削，始有仙人骑鹤来。
过茂陵:不悲霜露但伤春，孝理何因感兆民。景帝龙髯消息断，异香空见李夫人。
曲江秋日:斜烟缕缕鹭鸶栖，藕叶枯香折野泥。有个高僧入图画，把经吟立水塘西。
流年:三月伤心仍晦日，一春多病更阴天。雄豪亦有流年恨，况是离魂易黯然。
商山道中:云横峭壁水平铺，渡口人家日欲晡。却忆往年看粉本，始知名画有工夫。
招隐:立意忘机机已生，可能朝市污高情。时人未会严陵志，不钓鲈鱼只钓名。
雨村:雁行斜拂雨村楼，帘下三重幕一钩。倚柱不知身半湿，黄昏独自未回头。
使风:茶烟睡觉心无事，一卷黄庭在手中。欹枕卷帘江万里，舟人不语满帆风。
阻风:平生情趣羡渔师，此日烟江惬所思。肥鳜香粳小艛艓，断肠滋味阻风时。
并州:戍旗青草接榆关，雨里并州四月寒。谁会凭阑潜忍泪，不胜天际似江干。
夏夜:猛风飘电黑云生，霎霎高林簇雨声。夜久雨休风又定，断云流月却斜明。
阑干:扫花虽恨夜来雨，把酒却怜晴后寒。吴质谩言愁得病，当时犹不凭阑干。
以庭前海棠梨花一枝寄李十九员外:二月春风澹荡时，旅人虚对海棠梨。不如寄与星郎去，想得朝回正画眉。
驿楼:流云溶溶水悠悠，故乡千里空回头。三更犹凭阑干月，泪满关山孤驿楼。
频访卢秀才（卢时在选末）:药诀棋经思致论，柳腰莲脸本忘情。频频强入风流坐，酒肆应疑阮步兵。
赠友人:莫嫌谈笑与经过，却恐闲多病亦多。若遣心中无一事，不知争奈日长何。
半睡:眉山暗澹向残灯，一半云鬟坠枕棱。四体著人娇欲泣，自家揉损砑缭绫。
已凉:愁多却讶天凉早，思倦翻嫌夜漏迟。何处山川孤馆里，向灯弯尽一双眉。
寄禅师:从无入有云峰聚，已有还无电火销。销聚本来皆是幻，世间闲口漫嚣嚣。
访明公大德:寸发如霜袒右肩，倚肩筇竹貌怡然。悬灯深屋夜分坐，移榻向阳斋后眠。刮膜且扬三毒论，摄心徐指二宗禅。清凉药分能知味，各自胸中有醴泉。
春尽日:树头初日照西檐，树底蔫花夜雨沾。外院池亭闻动锁，后堂阑槛见垂帘。柳腰入户风斜倚，榆荚堆墙水半淹。把酒送春惆怅在，年年三月病厌厌。
咏灯:高在酒楼明锦幕，远随渔艇泊烟江。古来幽怨皆销骨，休向长门背雨窗。
见花:褰裳拥鼻正吟诗，日午墙头独见时。血染蜀罗山踯躅，肉红宫锦海棠梨。因狂得病真闲事，欲咏无才是所悲。看却东风归去也，争教判得最繁枝。
绕廊:浓烟隔帘香漏泄，斜灯映竹光参差。绕廊倚柱堪惆怅，细雨轻寒花落时。
屐子:方寸肤圆光致致，白罗绣屟红托里。南朝天子欠风流，却重金莲轻绿齿。
青春:眼意心期卒未休，暗中终拟约秦楼。光阴负我难相遇，情绪牵人不自由。遥夜定嫌香蔽膝，闷时应弄玉搔头。樱桃花谢梨花发，肠断青春两处愁。
闻雨:香侵蔽膝夜寒轻，闻雨伤春梦不成。罗帐四垂红烛背，玉钗敲著枕函声。
已凉:碧阑干外绣帘垂，猩血屏风画折枝。八尺龙须方锦褥，已凉天气未寒时。
横塘:秋寒洒背入帘霜，凤胫灯清照洞房。蜀纸麝煤沾笔兴，越瓯犀液发茶香。风飘乱点更筹转，拍送繁弦曲破长。散客出门斜月在，两眉愁思问横塘。
五更:往年曾约郁金床，半夜潜身入洞房。怀里不知金钿落，暗中唯觉绣鞋香。此时欲别魂俱断，自后相逢眼更狂。光景旋消惆怅在，一生赢得是凄凉。
联缀体:院宇秋明日日长，社前一雁到辽阳。陇头针线年年事，不喜寒砧捣断肠。
寒食夜（一作深夜，一作夜深）:清江碧草两悠悠，各自风流一种愁。正是落花寒食夜，夜深无伴倚南楼。
哭花:曾愁香结破颜迟，今见妖红委地时。若是有情争不哭，夜来风雨葬西施。
重游曲江:鞭梢乱拂暗伤情，踪迹难寻露草青。犹是玉轮曾辗处，一泓秋水涨浮萍。
遥见:悲歌泪湿澹胭脂，闲立风吹金缕衣。白玉堂东遥见后，令人斗薄画杨妃。
新秋:一夜清风动扇愁，背时容色入新秋。桃花脸里汪汪泪，忍到更深枕上流。
宫词:绣裙斜立正销魂，侍女移灯掩殿门。燕子不来花著雨，春风应自怨黄昏。
蹋青:蹋青会散欲归时，金车久立频催上。收裙整髻故迟迟，两点深心各惆怅。
夜深（一作寒食夜）:恻恻轻寒翦翦风，小梅飘雪杏花红。夜深斜搭秋千索，楼阁朦胧烟雨中。
夏日:庭树新阴叶未成，玉阶人静一蝉声。相风不动乌龙睡，时有娇莺自唤名。
新上头:学梳松鬓试新裙，消息佳期在此春。为要好多心转惑，遍将宜称问傍人。
中庭:夜短睡迟慵早起，日高方始出纱窗。中庭自摘青梅子，先向钗头戴一双。
咏浴:再整鱼犀拢翠簪，解衣先觉冷森森。教移兰烛频羞影，自试香汤更怕深。初似洗花难抑按，终忧沃雪不胜任。岂知侍女帘帷外，剩取君王几饼金。
席上有赠:矜严标格绝嫌猜，嗔怒虽逢笑靥开。小雁斜侵眉柳去，媚霞横接眼波来。鬓垂香颈云遮藕，粉著兰胸雪压梅。莫道风流无宋玉，好将心力事妆台。
松髻:髻根松慢玉钗垂，指点花枝又过时。坐久暗生惆怅事，背人匀却泪胭脂。
寄远（在岐日作）:眉如半月云如鬟，梧桐叶落敲井阑。孤灯亭亭公署寒，微霜凄凄客衣单。想美人兮云一端，梦魂悠悠关山难。空房展转怀悲酸，铜壶漏尽闻金鸾。
踪迹:东乌西兔似车轮，劫火桑田不复论。唯有风光与踪迹，思量长是暗销魂。
病忆:信知尤物必牵情，一顾难酬觉命轻。曾把禅机销此病，破除才尽又重生。
不见:动静防闲又怕疑，佯佯脉脉是深机。此身愿作君家燕，秋社归时也不归。
昼寝:碧桐阴尽隔帘栊，扇拂金鹅玉簟烘。扑粉更添香体滑，解衣唯见下裳红。烦襟乍触冰壶冷，倦枕徐欹宝髻松。何必苦劳魂与梦，王昌只在此墙东。
意绪:绝代佳人何寂寞，梨花未发梅花落。东风吹雨入西园，银线千条度虚阁。脸粉难匀蜀酒浓，口脂易印吴绫薄。娇饶意态不胜羞，愿倚郎肩永相著。
惆怅:身情长在暗相随，生魄随君君岂知。被头不暖空沾泪，钗股欲分犹半疑。朗月清风难惬意，词人绝色多伤离。何如饮酒连千醉，席地幕天无所知。
忍笑:宫样衣裳浅画眉，晚来梳洗更相宜。水精鹦鹉钗头颤，举袂佯羞忍笑时。
咏柳:褭雨拖风不自持，全身无力向人垂。玉纤折得遥相赠，便似观音手里时。
密意:呵花贴鬓黏寒发，凝酥光透猩猩血。经过洛水几多人，唯有陈王见罗袜。
偶见:秋千打困解罗裙，指点醍醐索一尊。见客入来和笑走，手搓梅子映中门。
寒食夜有寄:风流大抵是伥伥，此际相思必断肠。云薄月昏寒食夜，隔帘微雨杏花香。
后魏时相州人作李波小妹歌疑其未备因补之:李波小妹字雍容，窄衣短袖蛮锦红。未解有情梦梁殿，何曾自媚妒吴宫。难教牵引知酒味，因令怅望成春慵。海棠花下秋千畔，背人撩鬓道匆匆。
寒食日重游李氏园亭有怀:往年同在鸾桥上，见倚朱阑咏柳绵。今日独来香径里，更无人迹有苔钱。伤心阔别三千里，屈指思量四五年。料得他乡遇佳节，亦应怀抱暗凄然。
思录旧诗于卷上，凄然有感，因成一章:缉缀小诗钞卷里，寻思闲事到心头。自吟自泣无人会，肠断蓬山第一流。
代小玉家为蕃骑所虏后寄故集贤裴公相国:动天金鼓逼神州，惜别无心学坠楼。不得回眸辞傅粉，便须含泪对残秋。折钗伴妾埋青冢，半镜随郎葬杜邮。唯有此宵魂梦里，殷勤见觅凤池头。
想得（一作再青春）:两重门里玉堂前，寒食花枝月午天。想得那人垂手立，娇羞不肯上秋千。
偶见背面是夕兼梦:酥凝背胛玉搓肩，轻薄红绡覆白莲。此夜分明来入梦，当时惆怅不成眠。眼波向我无端艳，心火因君特地然。莫道人生难际会，秦楼鸾凤有神仙。
有忆:昼漏迢迢夜漏迟，倾城消息杳无期。愁肠泥酒人千里，泪眼倚楼天四垂。自笑计狂多独语，谁怜梦好转相思。何时斗帐浓香里，分付东风与玉儿。
寄恨:秦钗枉断长条玉，蜀纸虚留小字红。死恨物情难会处，莲花不肯嫁春风。
拥鼻:拥鼻悲吟一向愁，寒更转尽未回头。绿屏无睡秋分簟，红叶伤心月午楼。却要因循添逸兴，若为趋竞怆离忧。殷勤凭仗官渠水，为到西溪动钓舟。
闺怨:时光潜去暗凄凉，懒对菱花晕晓妆。初坼秋千人寂寞，后园青草任他长。
褭娜（丁卯年作）:褭娜腰肢淡薄妆，六朝宫样窄衣裳。著词暂见樱桃破，飞盏遥闻豆蔻香。春恼情怀身觉瘦，酒添颜色粉生光。此时不敢分明道，风月应知暗断肠。
多情（庚午年在桃林场作）:天遣多情不自持，多情兼与病相宜。蜂偷野蜜初尝处，莺啄含桃欲咽时。酒荡襟怀微駊騀，春牵情绪更融怡。水香剩置金盆里，琼树长须浸一枝。
闺情:轻风滴砾动帘钩，宿酒犹酣懒卸头。但觉夜深花有露，不知人静月当楼。何郎烛暗谁能咏，韩寿香焦亦任偷。敲折玉钗歌转咽，一声声作两眉愁。
自负:人许风流自负才，偷桃三度到瑶台。至今衣领胭脂在，曾被谪仙痛咬来。
天凉:愁来却讶天凉早，思倦翻嫌夜漏迟。何处山川孤馆里，向灯弯尽一双眉。
日高:朦胧犹记管弦声，噤痄余寒酒半醒。春暮日高帘半卷，落花和雨满中庭。
夕阳:花前洒泪临寒食，醉里回头问夕阳。不管相思人老尽，朝朝容易下西墙。
旧馆:前欢往恨分明在，酒兴诗情大半亡。还似墙西紫荆树，残花摘索映高塘。
中春忆赠:年年长是阻佳期，万种恩情只自知。春色转添惆怅事，似君花发两三枝。
春恨:残梦依依酒力余，城头画角伴啼乌。平明未卷西楼幕，院静时闻响辘轳。
秋千:池塘夜歇清明雨，绕院无尘近花坞。五丝绳系出墙迟，力尽才瞵见邻圃。下来娇喘未能调，斜倚朱阑久无语。无语兼动所思愁，转眼看天一长吐。
长信宫二首:天上梦魂何杳杳，宫中消息太沈沈。君恩不似黄金井，一处团圆万丈深。天上凤凰休寄梦，人间鹦鹉旧堪悲。平生心绪无人识，一只金梭万丈丝。
红白牡丹:不必繁弦不必歌，静中相对更情多。殷鲜一半霞分绮，洁澈旁边月飐波。看久愿成庄叟梦，惜留须倩鲁阳戈。重来应共今来别，风堕香残衬绿莎。
偶题:贱子曾尘国士知，登门倒屣忆当时。西州酌尽看花酒，东阁编成咏雪诗。莫道精灵无伯有，寻闻任侠报爰丝。乌衣旧宅犹能认，粉竹金松一两枝。
闻李翰林游池上有寄:花飞絮落水和流，玉署词臣奉诏游。四面看人随画鹢，中流合乐起眠鸥。皇恩自抱丹心报，清颂谁将白雪酬。不为禁钟催入宿，前峰月上未回舟。
谷口寓居偶题:涔涔病骨怯朝天，谷口归来取性眠。峭壁削成开画障，急溪飞下咽繁弦。不能尘土争闲事，且放形神学散仙。已熟前峰采芝径，更于何处养残年。
酬僧:吾师既续惠休才，况值高秋万象开。吟处远峰横落照，定中黄叶下青苔。双林不见金兰久，丹楚空翻组绣来。闻说近郊寒尚绿，登临应待一追陪。
题延寿坊东南角古池:蔓草萧森曲岸摧，水笼沙浅露莓苔。更无蔟蔟红妆点，犹有双双翠羽来。雨细几逢耕犊去，日斜时见钓人回。繁华自古皆相似，金谷荒园土一堆。
登鹳雀楼:鸟在林梢脚底看，夕阳无际戍烟残。冻开河水奔浑急，雪洗条山错落寒。始为一名抛故国，近因多难怕长安。祖鞭掉折徒为尔，赢得云溪负钓竿。
和峡州冯使君题所居:三年拔薤成仁政，一日诛茅葺所居。晓岫近排吟阁冷，夜江遥响寝堂虚。唯怀避地逃多难，不羡朝天卧直庐。记得街西邻舍否，投荒南去五千余。
莺:日落林西鸟未知，自先飞上最高枝。千啼万语不离恨，已去又来如有期。惯识江南春早处，长惊蓟北梦回时。谢家园里成吟久，只欠池塘一句诗。
次韵和王员外杂游四韵:一分难减亦难加，得似溪头浣越纱。两桨惯邀催去艇，七香曾占取来车。黄昏忽堕当楼月，清晓休开满镜花。谁见玉郎肠断处，露床风簟半欹斜。
秋事:江天暑气自凉清，物候须知一雨成。松竹健来唯欠语，蕙兰衰去始多情。他年拟献书空在，此日知机意尽平。更欲轻桡放烟浪，苇花深处睡秋声。
和陆拾遗题谏院松:落落孤松何处寻，月华西畔结根深。晓含仙掌三清露，晚上宫墙百雉阴。野鹤不归应有怨，白云高去太无心。碧岩秋涧休相望，捧日元须在禁林。
题扬子津亭:扬子江津十四经，纪行文字遍长亭。惊人旅鬓斩新白，无事海门依旧青。前路莫知霜凛凛，故乡何处雁冥冥。可怜不识生离者，数点渔帆落暮汀。
闲望:三点五点映山雨，一枝两枝临水花。蛱蝶狂飞掠芳草，鸳鸯稳睡翘暖沙。阙下新居成别业，江南旧隐是谁家。东迁西去俱无计，却羡暝归林上鸦。
雪后过昭应:路过章台气象宽，九重城阙在云端。烟含上苑沈沈紫，雪露南山愯愯寒。绮陌已堪骑宝马，绿芜行即弹金丸。灞川南北真图画，更待残阳一望看。
中夜闻啼禽:漠漠苍苍未五更，宿禽何处两三声。若非西涧回波触，即是南塘急雨惊。金屋独眠堪寄恨，商陵永诀更牵情。此时归梦随肠断，半壁残灯闪闪明。
灵池县见早梅（时太尉中书令京兆公奉诏讨蜀余在幕中）:小园晴日见寒梅，一寸乡心万里回。春日暖时抛笠泽，战尘飞处上琴台。栖身未识登龙地，落笔元非倚马才。待勒燕然归未得，雪枝南畔少徘徊。
野庙:古原荒庙掩莓苔，何处喧喧鼓笛来。日暮鸟归人散尽，野风吹起纸钱灰。
闲书:接鹭陪鸾漫得群，未如高卧紫溪云。晋阳起义寻常见，湖口屯营取次闻。大底鹪鹏须自适，何尝玉石不同焚。回看带砺山河者，济得危时没旧勋。
寄贯休上人:别来如梦亦如云，八字微言不复闻。世上浮沈应念我，笔端飞动只降君。几同江步吟秋霁，更忆山房语夜分。见拟沃州寻旧约，且教丹顶许为邻。
书怀:傍岩依树结檐楹，夏物萧疏景更清。滩响忽高何处雨，松阴自转远山晴。见多邻犬遥相认，来惯幽禽近不惊。争得便夸饶胜事，九衢尘里免劳生。
重阳日荆州作:万里投荒已自哀，高秋寓目更徘徊。浊醪任冷难辞醉，黄菊因暄却未开。上国莫归戎马乱，故人何在塞鸿来。惊时感事俱无奈，不待残阳下楚台。
忆事:去年花下把金卮，曾赋杨花数句诗。回首朱门闭荒草，如今愁到牡丹时。
金陵遇悟空上人（上人与故相国杨公有旧）:东阁无人事渺茫，老僧持钵过丹阳。十年栖止如何报，好与南谯剩炷香。
秋园:始怜春草细霏霏，不觉秋来绿渐稀。惆怅撷芳人散尽，满园烟露蝶高飞。
富春:天下有水亦有山，富春山水非人寰。长川不是春来绿，千峰倒影落其间。
山居即事:小亭前面接青崖，白石交加衬绿苔。日暮松声满阶砌，不关风雨鹤归来。
寓言:非明非暗朦朦月，不暖不寒慢慢风。独卧空床好天气，平生闲事到心中。
华清宫二首:四郊飞雪暗云端，唯此宫中落旋干。绿树碧檐相掩映，无人知道外边寒。长生秘殿倚青苍，拟敌金庭不死乡。无奈逝川东去急，秦陵松柏满残阳。
过九成宫:凤辇东归二百年，九成宫殿半荒阡。魏公碑字封苍藓，文帝泉声落野田。碧草断沾仙掌露，绿杨犹忆御炉烟。升平旧事无人说，万叠青山但一川。
过丹阳:云阳县郭半郊坰，风雨萧条万古情。山带梁朝陵路断，水连刘尹宅基平。桂枝自折思前代，藻鉴难逢耻后生。遗事满怀兼满目，不堪孤棹舣荒城。
和人题武城寺:神清已觉三清近，目断仍劳万象牵。渭水远含秋草渡，汉陵高枕夕阳天。半岩云粉千竿竹，满寺风雷百尺泉。别有阑干压行路，看人尘土竟流年。
长安里中闻猿:夹巷重门似海深，楚猿争得此中吟。一声紫陌才回首，万里青山已到心。惯倚客船和雨听，可堪侯第见尘侵。无因永夜闻清啸，禁路人归月自沈。
岐下闻子规:剑阁西南远凤台，蜀魂何事此飞来。偶因陇树相迷至，唯恐边风却送回。只有花知啼血处，更无猿替断肠哀。谁怜越客曾闻处，月落江平晓雾开。
敷水有丐者云是马侍中诸孙，悯而有赠:天地尘昏九鼎危，大貂曾出武侯师。一心忠赤山河见，百战功名日月知。旧宅已闻栽禁树，诸孙仍见丐征岐。而今不要教人识，正藉将军死斗时。
还俗尼（本是歌妓）:柳眉梅额倩妆新，笑脱袈裟得旧身。三峡却为行雨客，九天曾是散花人。空门付与悠悠梦，宝帐迎回暗暗春。寄语江南徐孝克，一生长短托清尘。
寄殿院高侍御:黄梅雨细幂长洲，柳密花疏水慢流。钓艇正寻逋客去，绣衣方结少年游。风前不肯看垂手，灯下还应惜裹头。一夜自怜无羽翼，独当何逊滴阶愁。
新安道中玩流水:一渠春碧弄潺潺，密竹繁花掩映间。看处便须终日住，算来争得此身闲。萦纡似接迷春洞，清冷应连有雪山。上却征车再回首，了然尘土不相关。
忆钓舟:青山小隐枕潺湲，一叶垂纶几溯沿。后浦春风随兴去，南塘秋雨有时眠。惯冲晓雾惊群雁，爱飐残阳入乱烟。回首无人寄惆怅，九衢尘土困扬鞭。
灵宝县西侧津:碧溪潋潋流残阳，晴沙两两眠鸳鸯。柳花无赖苦多暇，蛱蝶有情长自忙。千里宦游成底事，每年风景是他乡。高歌一曲垂鞭去，尽日无人识楚狂。
金陵怀古:玉树声沉战舰收，万家冠盖入中州。只应江令偏惆怅，头白归来是客游。
凉思:松间小槛接波平，月淡烟沉暑气清。半夜水禽栖不定，绿荷风动露珠倾。
鲛绡:云供片段月供光，贫女寒机枉自忙。莫道不蚕能致此，海边何事有扶桑。
潮:暮去朝来无定期，桑田长被此声移。蓬莱若探人间事，一日还应两度知。
忘忧花:繁红落尽始凄凉，直道忘忧也未忘。数朵殷红似春在，春愁特此系人肠。
忆街西所居:衡门一别梦难稀，人欲归时不得归。长忆去年寒食夜，杏花零落雨霏霏。
云:南北东西似客身，远峰高鸟自为邻。清歌一曲犹能住，莫道无心胜得人。
陈琳墓:冀州飞檄傲英雄，却把文辞事邺宫。纵道笔端由我得，九泉何面见袁公。
湖州朝阳楼:十二亭亭占晓光，隋家浪说有迷藏。仲宣题尽平生恨，别处应难看屋梁。
卖花翁:和烟和露一丛花，担入宫城许史家。惆怅东风无处说，不教闲地著春华。
自讽:世路升沉合自安，故人何必苦相干。涂穷始解东归去，莫过严光七里滩。
送杜鹃花:春红始谢又秋红，息国亡来入楚宫。应是蜀冤啼不尽，更凭颜色诉西风。
西京道中闻蛙:雨余林外夕烟沉，忽有蛙声伴客吟。莫怪闻时倍惆怅，稚圭蓬荜在山阴。
情:依依脉脉两如何，细似轻丝渺似波。月不长圆花易落，一生惆怅为伊多。
送荆南从事之岳州:秋拂湖光一镜开，庾郎兰棹好徘徊。遥知月落酒醒处，五十弦从波上来。
渡淮作:红杏花时辞汉苑，黄梅雨里上淮船。雨迎花送长如此，辜负东风十四年。
薛舍人见征恩赐香并二十八字同寄:往岁知君侍武皇，今来何用紫罗囊。都缘有意重熏裛，更洒江毫上玉堂。
王母庙:鸾龙一夜降昆丘，遗庙千年枕碧流。赚得武皇心力尽，忍看烟草茂陵秋。
途中阻风:洛阳寒食苦多风，扫荡春华一半空。莫道芳蹊尽成实，野花犹有未开丛。
楚事:悲秋应亦抵伤春，屈宋当年并楚臣。何事从来好时节，只将惆怅付词人。
和僧咏牡丹:万缘销尽本无心，何事看花恨却深。都是支郎足情调，坠香残蕊亦成吟。
豫让:韩魏同谋反覆深，晋阳三板免成沉。赵衰当面何须恨，不把干将访负心。
和寄座主尚书:偶逢戎旅战争日，岂是明时放逐臣。不用裁诗苦惆怅，风雷看起卧龙身。
江行:霞低水远碧翻红，一棹无边落照中。说示北人应不爱，锦遮泥健马追风。
旅馆梅花:清香无以敌寒梅，可爱他乡独看来。为忆故溪千万树，几年辜负雪中开。
水鸟:烟为行止水为家，两两三三睡暖沙。为谢离鸾兼别鹄，如何禁得向天涯。
杨花:不斗秾华不占红，自飞晴野雪濛濛。百花长恨风吹落，唯有杨花独爱风。
水调:凿河千里走黄沙，沙殿西来动日华。可道新声是亡国，且贪惆怅后庭花。
秋夕楼居:月里青山淡如画，露中黄叶飒然秋。危栏倚遍都无寐，只恐星河堕入楼。
经苻坚墓:百里烟尘散杳冥，新平一隰草青青。八公山石君知否，休更中原作彗星。
松江晚泊:吴台越峤两分津，万万樯乌簇夜云。吟尽长江一江月，更无人似谢将军。
送薛学士赴任峡州二首:负谴虽安不敢安，叠猿声里独之官。莫将彩笔闲抛掷，更待淮王诏草看。片帆飞入峡云深，带雨兼风动楚吟。何似玉堂裁诏罢，月斜鳷鹊漏沈沈。
阌乡寓居十首。阿对泉:六载抽毫侍禁闱，可堪多病决然归。五陵年少如相问，阿对泉头一布衣。
阌乡寓居十首。蛙声:稚圭伦鉴未精通，只把蛙声鼓吹同。君听月明人静夜，肯饶天籁与松风。
阌乡寓居十首。茆堂:结得茆檐瞰碧溪，闲云之外不同栖。犹嫌未远函关道，正睡刚闻报晓鸡。
阌乡寓居十首。清溪:清溪见底露苍苔，密竹垂藤锁不开。应是仙家在深处，爱流花片引人来。
阌乡寓居十首。钓竿:曾抛钓渚入秦关，今却持竿傍碧滩。认得旧溪兼旧意，恰如羊祜识金环。
阌乡寓居十首。山僧:石臼山头有一僧，朝无香积夜无灯。近嫌俗客知踪迹，拟向中方断石层。
阌乡寓居十首。小径:碍竹妨花一径幽，攀援可到玉峰头。若教须作康庄好，更有高车驷马忧。
阌乡寓居十首。木塔偶题:西南古刹近芳林，偶得高秋试一吟。无限黄花衬黄叶，可须春月始伤心。
阌乡寓居十首。山禽:碧嶂为家烟外栖，衔红啄翠入芳蹊。可能知我心无定，频袅花枝拂面啼。
闻歌:贯珠一夜奏累累，尽是荀家旧教词。落尽梁尘肠不断，九原谁报小怜知。
即席:竹引丝随袅翠楼，满筵惊动玉关秋。何人借与丹青笔，画取当时八字愁。
便殿候对:宣呼昼入蕊珠宫，玉女窗扉薄雾笼。待得华胥春梦觉，半竿斜日下厢风。
南迁途中作七首。登七盘岭二首:才非贾傅亦迁官，五月驱羸上七盘。从此自知身计定，不能回首望长安。七盘岭上一长号，将谓青天鉴郁陶。近日青天都不鉴，七盘应是未高高。
南迁途中作七首。渡汉江初尝鳊鱼有作:啸父知机先忆鱼，季鹰无事已思鲈。自惭初识查头味，正是栖栖哭阮涂。
南迁途中作七首。溪翁:饭稻羹菰晓复昏，碧滩声里长诸孙。应嗟独上涔阳客，排比椒浆奠楚魂。
南迁途中作七首。寄友人:惊魂往往坐疑飘，便好为文慰寂寥。若待清湘葬鱼了，纵然招得不堪招。
南迁途中作七首。途中偶怀:无路能酬国士恩，短亭寂寂到黄昏。回肠一寸危如线，赖得商山未有猿。
南迁途中作七首。访贯休上人:休公为我设兰汤，方便教人学洗肠。自觉尘缨顿潇洒，南行不复问沧浪。
鸳鸯:翠翘红颈覆金衣，滩上双双去又归。长短死生无两处，可怜黄鹄爱分飞。
野步:一曲两曲涧边草，千枝万枝村落花。携筇深去不知处，几叹山阿隔酒家。
酬僧:玉堂全不限常朝，卧待重城宿雾销。翻忆故山深雪里，满炉枯柏带烟烧。
买带花樱桃:粉红轻浅靓妆新，和露和烟别近邻。万一有情应有恨，一年荣落两家春。
海棠二首:太尉园林两树春，年年奔走探花人。今来独倚荆山看，回首长安落战尘。云绽霞铺锦水头，占春颜色最风流。若教更近天街种，马上多逢醉五侯。
送僧上峡归东蜀:巴字江流一棹回，紫袈裟是禁中裁。如从十二峰前过，莫赋佳人殊未来。
梅雨:浑开又密望中迷，乳燕归迟粉竹低。扑地暗来飞野马，舞风斜去散醯鸡。初从滴沥妨琴榭，渐到潺湲绕药畦。少傍海边飘泊处，中庭自有两犁泥。
秋色:染不成乾画未销，霏霏拂拂又迢迢。曾从建业城边路，蔓草寒烟锁六朝。
自讽:本是沧洲把钓人，无端三署接清尘。从来不解长流涕，也渡湘漓作逐臣。
宿青云驿:苍黄负谴走商颜，保得微躬出武关。今夜青云驿前月，伴吟应到落西山。
秋闻子规:年年春恨化冤魂，血染枝红压叠繁。正是西风花落尽，不知何处认啼痕。
荆南席上闻歌:迎愁敛黛一声分，吊屈江边日暮闻。何事遏云翻不定，自缘踪迹爱行云。
武关:时来时去若循环，双阖平云谩锁山。只道地教秦设险，不知天与汉为关。贪生莫作千年计，到了都成一梦闲。争得便如岩下水，从他兴废自潺潺。
月夕追事:曾听豪家碧玉歌，云床冰簟落秋河。月临高阁帘无影，风过回廊幕有波。屈指尽随云雨散，满头赢得雪霜多。此时空见清凉影，来伴蛩声咽砌莎。
上阳宫辞:苑路青青半是苔，翠华西去未知回。景阳春漏无人报，太液秋波有雁来。单影可堪明月照，红颜无奈落花催。谁能赋得长门事，不惜千金奉酒杯。
送于员外归隐蓝田:曾吟工部两峰寒，今日星郎得挂冠。吾道不行归始是，世情如此住应难。围棋已访生云石，把钓先寻急雨滩。若遇秦时雪髯客，紫芝兼可备朝餐。
废宅:风飘碧瓦雨摧垣，却有邻人与锁门。几树好花闲白昼，满庭荒草易黄昏。放鱼池涸蛙争聚，栖燕梁空雀自喧。不独凄凉眼前事，咸阳一火便成原。
湖州晚望:鼓角迎秋晚韵长，断虹疏雨间微阳。两条溪水分头碧，四面人家入骨凉。独鸟归时云斗迥，残蝉急处日争忙。他年若得壶中术，一簇汀洲尽贮将。
宋玉宅:草白烟寒半野陂，临江旧宅指遗基。已怀湘浦招魂事，更忆高唐说梦时。穿径早曾闻客住，登墙岂复见人窥。今朝送别还经此，吟断当年几许悲。
春晚书怀:落尽红芳春意阑，绿芜空锁辟疆园。嫦娥断影霜轮冷，帝子无踪泪竹繁。未达东邻还绝想，不劳南浦更销魂。晚来虽共残莺约，争奈风凄又雨昏。
寄杨侍郎:云情鹤态莫夸慵，正上仙楼十二重。吟逸易沈鳷鹊月，梦长先断景阳钟。奇文已刻金书券，秘语看镌玉检封。何事春来待归隐，探知溪畔有风松。
杏花:粉薄红轻掩敛羞，花中占断得风流。软非因醉都无力，凝不成歌亦自愁。独照影时临水畔，最含情处出墙头。裴回尽日难成别，更待黄昏对酒楼。
丛祠:丛祠一炬照秦川，雨散云飞二十年。长路未归萍逐水，旧居难问草平烟。金鞍正伴桐乡客，粉壁犹怀桂苑仙。何必向来曾识面，拂尘看字也凄然。
分水岭:两派潺湲不暂停，岭头长泻别离情。南随去马通巴栈，北逐归人达渭城。澄处好窥双黛影，咽时堪寄断肠声。紫溪旧隐还如此，清夜梁山月更明。
赴职西川过便桥书怀寄同年:平门桥下水东驰，万里从军一望时。乡思旋生芳草见，客愁何限夕阳知。秦陵无树烟犹锁，汉苑空墙浪欲吹。不是伤春爱回首，杏坛恩重马迟迟。
太保中书令军前新楼:十二阑干压锦城，半空人语落滩声。风流近接平津阁，气色高含细柳营。尽日卷帘江草绿，有时欹枕雪峰晴。不知捧诏朝天后，谁此登临看月明。
玉女庙:九清何日降仙霓，掩映荒祠路欲迷。愁黛不开山浅浅，离心长在草萋萋。檐横渌派王余掷，窗袅红枝杜宇啼。若得洗头盆置此，靓妆无复碧莲西。
坤维军前寄江南弟兄:二年征战剑山秋，家在松江白浪头。关月几时干客泪，戍烟终日起乡愁。未知辽堞何当下，转觉燕台不易酬。独羡一声南去雁，满天风雨到汀州。
浐水席上献座主侍郎:暖泉宫里告虔回，略避红尘小宴开。落絮已随流水去，啼莺还傍夕阳来。草能缘岸侵罗荐，花不容枝蘸玉杯。莫讶诸生中独醉，感恩伤别正难裁。
送知古上人:昔年离别浙河东，多难相逢旧楚宫。振锡才寻三径草，登船忽挂一帆风。几程村饭添盂白，何处山花照衲红。不似投荒憔悴客，沧浪无际问渔翁。
和座主尚书登布善寺楼:往事何时不系肠，更堪凝睇白云乡。楚王城垒空秋色，羊祜江山只暝光。林下远分南去马，渡头偏认北归航。谁知此日凭轩处，一笔工夫胜七襄。
金桥感事:太行和雪叠晴空，二月春郊尚朔风。饮马早闻临渭北，射雕今欲过山东。百年徒有伊川叹，五利宁无魏绛功。日暮长亭正愁绝，哀笳一曲戍烟中。
萧县道中:戍火三笼滞晚程，枯桑系马上寒城。满川落照无人过，卷地飞蓬有烧明。楚客早闻歌凤德，刘琨休更舞鸡声。草堂旧隐终归去，寄语岩猿莫晓惊。
题衮州泗河中石床（李白、杜甫皆此饮咏）:一片苔床水漱痕，何人清赏动乾坤。谪仙醉后云为态，野客吟时月作魂。光景不回波自远，风流难问石无言。迩来多少登临客，千载谁将胜事论。
禁直偶书:玉皇新复五城居，仙馆词臣在碧虚。锦砌渐看翻芍药，锁窗还咏隔蟾蜍。敢期林上灵乌语，贪草云间彩凤书。争奈沧洲频入梦，白波无际落红蕖。
送弟东归:偶持麟笔侍金闺，梦想三年在故溪。祖竹定欺檐雪折，稚杉应拂栋云齐。谩劳筋力趋丹凤，可有文词咏碧鸡。此别更无闲事嘱，北山高处谢猿啼。
和座主尚书春日郊居:海燕初归朔雁回，静眠深掩百花台。春蔬已为高僧掇，腊酝还因熟客开。檐外暖丝兼絮堕，槛前轻浪带鸥来。谢公难避苍生意，自古风流必上台。
八月十五夜禁直寄同僚:中秋月满尽相寻，独入非烟宿禁林。曾恨人间千里隔，更堪天上九门深。明涵太液鱼龙定，静锁圆灵象纬沈。目断枚皋何处在，阑干十二忆登临。
上巳日花下闲看:十里香尘扑马飞，碧莲峰下踏青时。云鬟照水和花重，罗袖抬风惹絮迟。可便无心邀妩媚，还应有泪忆袁熙。如烟如梦争寻得，溪柳回头万万丝。
禅院弈棋偶题:裛尘丝雨送微凉，偶出樊笼入道场。半偈已能消万事，一枰兼得了残阳。寻知世界都如梦，自喜身心甚不忙。更约西风摇落后，醉来终日卧禅房。
和张舍人:玉女盆边雪未销，正多春事莫无憀。杏花向日红匀脸，云带环山白系腰。莺转树头欹枕听，冻开泉眼杖藜挑。陵迁谷变如须问，控鹤山人字子乔。
送友赴阙:故人归去指翔鸾，乐带离声可有欢。驿路两行秋吹急，渭波千叠夕阳寒。空郊已叹周禾熟，旧苑应寻汉火残。遥羡从公无一事，探花先醉曲江干。
过邓城县作:不用登临足感伤，古来今往尽茫茫。未知尧桀谁臧否，可便彭殇有短长。楚垒万重多故事，汉波千叠更残阳。到头一切皆身外，只觉关身是醉乡。
文德初闻车驾东游:龙旆丛丛下剑门，还将瑞气入中原。鳌头一荡山虽没，乌足重安日不昏。晋客已知周礼在，秦人仍喜汉官存。自怜闲坐渔矶石，万级云台落梦魂。
子规:举国繁华委逝川，羽毛飘荡一年年。他山叫处花成血，旧苑春来草似烟。雨暗不离浓绿树，月斜长吊欲明天。湘江日暮声凄切，愁杀行人归去船。
简州归降贺京兆公:分栋山前曙色开，三千铁骑简州回。云间堕箭飞书去，风里擎竿露布来。古谓伐谋为上策，今看静胜自中台。功名一似淮西事，只是元臣不姓裴。
登汉州城楼:雨余秋色拂孤城，远目凝时万象清。叠翠北来千嶂尽，漫流东去一江平。从军固有荆州乐，怀古能无岘首情。欲下阑干一回首，乌归帆没戍烟明。
岐下寓居见槐花落因寄从事:才开便落不胜黄，覆著庭莎衬夕阳。只共蝉催双鬓老，可知人已十年忙。晓窗须为吟秋兴，夜枕应教梦帝乡。蜀国马卿看从猎，肯将闲事入凄凉。
和人有感:莫愁家住石城西，月坠星沈客到迷。一院无人春寂寂，九原何处草萋萋。香魂未散烟笼水，舞袖休翻柳拂堤。兰棹一移风雨急，流莺千万莫长啼。
春归次金陵:春阴漠漠覆江城，南国归桡趁晚程。水上驿流初过雨，树笼堤处不离莺。迹疏冠盖兼无梦，地近乡园自有情。便被东风动离思，杨花千里雪中行。
途中见杏花:一枝红艳出墙头，墙外行人正独愁。长得看来犹有恨，可堪逢处更难留。林空色暝莺先到，春浅香寒蝶未游。更忆帝乡千万树，澹烟笼日暗神州。
秋日经别墅:别墅萧条海上村，偶期兰菊与琴尊。檐横碧嶂秋光近，树带闲潮晚色昏。幸有白云眠楚客，不劳芳草思王孙。北山移去前文在，无复教人叹晓猿。
红叶:露染霜干片片轻，斜阳照处转烘明。和烟飘落九秋色，随浪泛将千里情。几夜月中藏鸟影，谁家庭际伴蛩声。一时衰飒无多恨，看着清风彩剪成。
离霅溪感事献郑员外:足恨饶悲不自由，萍无根蒂水长流。庾公明月吟连曙，谢守青山看入秋。一饭意专堪便死，千金诺在转难酬。云沈鸟去回头否，平子才多好赋愁。
岐州安西门:安西门外彻安西，一百年前断鼓鼙。犬解人歌曾入唱，马称龙子几来嘶。自从辽水烟尘起，更到涂山道路迷。今日登临须下泪，行人无个草萋萋。
关西驿亭即事:晚霞零落雨初收，关上危阑独怅留。千里好春聊极目，五陵无事莫回头。山犹带雪霏霏恨，柳未禁寒冉冉愁。直是无情也肠断，鸟归帆没水空流。
望嵩山:三十六峰危似冠，晴楼百尺独登看。高凌鸟外青冥窄，翠落人间白昼寒。不觉衡阳遮雁过，如何钟阜斗龙盘。始知万岁声长在，只待东巡动玉鸾。
题湖城县西道中槐树:零落欹斜此路中，盛时曾识太平风。晓迷天仗归春苑，暮送鸾旗指洛宫。一自烟尘生蓟北，更无消息幸关东。而今只有孤根在，鸟啄虫穿没乱蓬。
东归次瀛上:暖烟轻淡草霏霏，一片晴山衬夕晖。水露浅沙无客泛，树连疏苑有莺飞。自从身与沧浪别，长被春教寂寞归。回首青门不知处，向人杨柳莫依依。
得京中亲友书，讶久无音耗，以诗代谢:退闲何事不忘机，况限溪云静掩扉。马颊浪高鱼去少，鸡鸣关险雁来稀。无才敢更期连茹，有意兼思学采薇。珍重故人知我者，九霄休复寄音徽。
即事:抵鹊山前云掩扉，更甘终老脱朝衣。晓窥青镜千峰入，暮倚长松独鹤归。云里引来泉脉细，雨中移得药苗肥。何须一箸鲈鱼脍，始挂孤帆问钓矶。
病中宜茯苓寄李谏议:千年茯菟带龙鳞，太华峰头得最珍。金鼎晓煎云漾粉，玉瓯寒贮露含津。南宫已借征诗客，内署今还托谏臣。飞檄愈风知妙手，也须分药救漳滨。
槎:浪痕龙迹老欹危，流落何时别故枝。岁月空教苔藓积，芳菲长倩薜萝知。有文在朽人难识，无蠹藏心鸟莫窥。家近沧浪从泛去，碧天消息不参差。
汴上观:九曲河冰半段来，严霜结出劲风裁。非时已认蝉飘翼，到海须忧蚌失胎。千里风清闻戛玉，几人东下忆奔雷。殷勤莫碍星槎路，从看天津弄杼回。
闲居有作:依依芳树拂檐平，绕竹清流浸骨清。爱弄绿苔鱼自跃，惯偷红果鸟无声。踏青堤上烟多绿，拾翠江边月更明。只此超然长往是，几人能遂铸金成。
离岐下题西湖:送夏迎秋几醉来，不堪行色被蝉催。身随渭水看归远，梦挂秦云约自回。雨细若为抛钓艇，月明谁复上歌台。千波万浪西风急，更为红蕖把一杯。
岐阳蒙相国对宅因抒怀投献:风有危亭月有台，平津阁畔好裴回。虽非宋玉诛茅至，且学王家种竹来。已得静居从马歇，不堪行色被蝉催。故园兰菊三千里，旅梦方应校懒回。
晚泊松江:落日停桡古渡边，古今踪迹一苍然。平沙尽处云藏树，远吹收来水定天。正困东西千里路，可怜潇洒五湖船。如何不及前贤事，却谢鲈鱼在洛川。
过渑池书事:渑池城郭半遗基，无限春愁挂落晖。柳渡风轻花浪绿，麦田烟暖锦鸡飞。相如忠烈千秋断，二主英雄一梦归。莫道新亭人对泣，异乡殊代也沾衣。
富春:水送山迎入富春，一川如画晚晴新。云低远渡帆来重，潮落寒沙鸟下频。未必柳间无谢客，也应花里有秦人。严光万古清风在，不敢停桡更问津。
忆猿:翠微云敛日沈空，叫彻青冥怨不穷。连臂影垂溪色里，断肠声尽月明中。静含烟峡凄凄雨，高弄霜天袅袅风。犹有北山归意在，少惊佳树近房栊。
红树:一声南雁已先红，神女霜飞叶叶同。自是孤根非暖地，莫惊他木耐秋风。暖烟散去阴全薄，明月临来影半空。长忆洞庭千万树，照山横浦夕阳中。
新雁:湘浦波春始北归，玉关摇落又南飞。数声飘去和秋色，一字横来背晚晖。紫阁高翻云幂幂，灞川低渡雨微微。莫从思妇台边过，未得征人万里衣。
海上秋怀:辞无珪组隐无才，门向潮头过处开。几度黄昏逢罔象，有时红旭见蓬莱。碛连荒戍频频火，天绝纤云往往雷。昨夜秋风已摇落，那堪更上望乡台。
忆山泉:穿云落石细湔湔，尽日疑闻弄管弦。千仞洒来寒碎玉，一泓深去碧涵天。烟迷叶乱寻难见，月好风清听不眠。春雨正多归未得，只应流恨更潺湲。
东归望华山:碧莲重叠在青冥，落日垂鞭缓客程。不奈春烟笼暗淡，可堪秋雨洗分明。南边已放三千马，北面犹标百二城。只怕仙人抚高掌，年年相见是空行。
游华州飞泉亭:走马街南百亩池，碧莲花影倒参差。偶同人去红尘外，正值僧归落照时。万事已为春弃置，百忧须赖酒医治。殷勤待取前峰月，更倚阑干弄钓丝。
叶落:红影飘来翠影微，一辞林表不知归。伴愁无色烟犹在，替恨成啼露未晞。若逐水流应万里，莫因风起便孤飞。楚郊千树秋声急，日暮纷纷惹客衣。
和皮博士赴上京观中修灵斋赠威仪尊师兼见寄:霓结双旌羽缀裙，七星坛上拜元君。精诚有为天应感，章奏无私鬼怕闻。鹤驭已从烟际下，凤膏还向月中焚。白云乡路看看到，好驻流年翊圣文。
春雨:霏霏漠漠暗和春，幂翠凝红色更新。寒入腻裘浓晓睡，细随油壁静香尘。连云似织休迷雁，带柳如啼好赠人。别有空阶寂寥事，绿苔狼藉落花频。
秋池:冷涵秋水碧溶溶，一片澄明见底空。有日晴来云衬白，几时吹落叶浮红。香啼蓼穗娟娟露，乾动莲茎淅淅风。凌晓无端照衰发，便悲霜雪镜光中。
首阳山:首阳山枕黄河水，上有两人曾饿死。不同天下人为非，兄弟相看自为是。遂令万古识君心，为臣贵义不贵身。精灵长在白云里，应笑随时饱死人。
桃花:满树和娇烂漫红，万枝丹彩灼春融。何当结作千年实，将示人间造化工。
木笔花:嫩如新竹管初齐，粉腻红轻样可携。谁与诗人偎槛看，好于笺墨并分题。
浙东筵上有寄:襄王席上一神仙，眼色相当语不传。见了又休真似梦，坐来虽近远于天。陇禽有意犹能说，江月无心也解圆。更被东风劝惆怅，落花时节定翩翩。
富水驿东楹有人题诗（笔迹柔媚，出自纤指）:绣缨霞翼两鸳鸯，金岛银川是故乡。只合双飞便双死，岂悲相失与相忘。烟花夜泊红蕖腻，兰渚春游碧草芳。何事遽惊云雨别，秦山楚水两乖张。
上巳日:本学多情刘武威，寻花傍水看春晖。无端遇著伤心事，赢得凄凉索漠归。
赠南岳僧全玭:窠居过后更何人，传得如来法印真。昨日祝融峰下见，草衣便是雪山□。
答门生王涣李德邻赵光胤王拯长句（一作裴贽诗）:谬持文柄得时贤，粉署清华次第迁。昔岁策名皆健笔，今朝称职并同年。各怀器业宁推让，俱上青霄肯后先。何事老夫犹赋咏，欲将酬和永留传。
谢银工:一碟毡根数十皴，盘中犹更有红鳞。早知文字多辛苦，悔不当初学冶银。
题马嵬驿（一作罗隐诗）:马嵬烟柳正依依，重见銮舆幸蜀归。泉下阿蛮应有语，这回休更怨杨妃。
偶题:微雨微风寒食节，半开半合木兰花。看花倚柱终朝立，却似凄凄不在家。
秋霖歌:西方龙儿口犹乳，初解驱云学行雨。纵恣群阴驾老虬，勺水蹄涔尽奔注。叶破苔黄未休滴，腻光透长狂莎色。恨无长剑一千仞，划断顽云看晴碧。
答王涣（一作孙偓诗）:谬持文柄得时贤，粉署清华次第迁。昔岁策名皆健笔，今朝称职并同年。各怀器业宁推让，俱上青霄肯后先。何事老夫犹赋咏，欲将酬和永留传。
薄命妾:君恩已断尽成空，追想娇欢恨莫穷。长为蕣花光晓日，谁知团扇送秋风。黄金买赋心徒切，清路飞尘信莫通。闲凭玉栏思旧事，几回春暮泣残红。
秋夕寓居精舍书事:叶满苔阶杵满城，此中多恨恨难平。疏檐看织蟏蛸网，暗隙愁听蟋蟀声。醉卧欲抛羁客思，梦归偏动故乡情。觉来独步长廊下，半夜西风吹月明。
闻雁:秋风萧瑟静埃氛，边雁迎风响咽群。瀚海应嫌霜下早，湘川偏爱草初薰。芦洲宿处依沙岸，榆塞飞时度晚云。何处最添羁客恨，竹窗残月酒醒闻。
鸳鸯:双浮双浴傍苔矶，蓼浦兰皋绣帐帏。长羡鹭鸶能洁白，不随鸂鶒斗毛衣。霞侵绿渚香衾暖，楼倚青云殿瓦飞。应笑随阳沙漠雁，洞庭烟暖又思归。
阳羡杂咏十九首。苦行径:山前无数碧琅玕，一径清森五月寒。世上何人怜苦节，应须细问子猷看。
阳羡杂咏十九首。梅花坞:冻蕊凝香色艳新，小山深坞伴幽人。知君有意凌寒色，羞共千花一样春。
阳羡杂咏十九首。石兕台:大河波浪激潼关，青兕胡为伏此山。遥想楚王云梦泽，蜺旌羽盖定空还。
阳羡杂咏十九首。讲易台:年逾知命志尤坚，独向青山更绝编。天下有山山有水，养蒙肥遁正翛然。
阳羡杂咏十九首。观鱼亭:惠施徒自学多方，谩说观鱼理未长。不得庄生濠上旨，江湖何以见相忘。
阳羡杂咏十九首。绿云亭:六月清凉绿树阴，小亭高卧涤烦襟。羲皇向上何人到，永日时时弄素琴。
阳羡杂咏十九首。清辉堂:野人心地本无机，为爱茅檐倚翠微。尽日尊前谁是客，秋山含水有清辉。
阳羡杂咏十九首。观妙庵:妙理难观旨甚深，欲知无欲是无心。茅庵不异人间世，河上真人自可寻。
阳羡杂咏十九首。西阳亭:隔林残日照孤亭，玄晏先生酒未醒。入夜莫愁迷下路，昔人犹在逐流萤。
阳羡杂咏十九首。弄云亭:自知无业致吾君，只向春山弄白云。已共此山私断当，不须转辙重移文。
阳羡杂咏十九首。伏龟堂:盘崖蹙缩似灵龟，鬼谷先生隐遁时。不独卷怀经世志，白云流水是心期。
阳羡杂咏十九首。桃花谷:君阳山下足春风，满谷仙桃照水红。何必武陵源上去，涧边好过落花中。
阳羡杂咏十九首。含桃圃:小圃初晴风露光，含桃花发满山香。香花对酒心无事，倍觉春来白日长。
阳羡杂咏十九首。茗坡:二月山家谷雨天，半坡芳茗露华鲜。春醒酒病兼消渴，惜取新芽旋摘煎。
阳羡杂咏十九首。松岭:岭上青松手自栽，已能苍翠映莓苔。岁寒本是君家事，好送清风月下来。
阳羡杂咏十九首。桃溪:芳草霏霏遍地齐，桃花脉脉自成溪。也知百舌多言语，任向春风尽意啼。
阳羡杂咏十九首。李径:一径秾芳万蕊攒，风吹雨打未摧残。怜君尽向高枝发，应为行人要整冠。
阳羡杂咏十九首。鸿盘:落落飞鸿渐始盘，青云起处剩须看。如今天路多矰缴，纵使衔芦去也难。
阳羡杂咏十九首。偃月岭:山岭依稀偃月形，数层倚石叠空青。几回雪夜寒光积，直似金光照户庭。
寄z6光上人:笔下龙蛇似有神，天池雷雨变逡巡。寄言昔日不龟手，应念江头洴澼人。
题顾正字谿居:高敞吟轩近钓湾，尘中来似出人间。若教明月休生桂，应得危时共掩关。春酒夜棋难放客，短篱疏竹不遮山。莫夸恬淡胜荣禄，雁引行高未许闲。
寄献山中顾公员外:抽却朝簪著钓蓑，近来声迹转巍峨。祥麟避网虽山野，丹凤衔书即薜萝。乍隐文章情更逸，久闲经济术翻多。深惭未副吹嘘力，竟困风埃争奈何。
山中寄崔谏议:半生猿鸟共山居，吟月吟风两鬓疏。新句未尝忘教化，上才争忍不吹嘘。全家欲去干戈后，大国中兴礼乐初。从此升腾休说命，只希公道数封书。
学仙词寄顾云:记得初传九转方，碧云峰下祝虚皇。丹砂未熟心徒切，白日难留鬓欲苍。无路洞天寻穆满，有时人世美刘郎。仙人恩重何由报，焚尽星坛午夜香。
寄尉迟侍御:我眠青嶂弄澄潭，君戴貂蝉白玉篸。应向谢公楼上望，九华山色在西南。
招西洞道者:危峰抹黛夹晴川，树簇红英草碧烟。樵客云僧两无事，此中堪去觅灵仙。
古意:夫戍萧关妾在吴，西风吹妾妾忧夫。一行书信千行泪，寒到君边衣到无。
社日（一作张演诗）:鹅湖山下稻粱肥，豚栅鸡栖半掩扉。桑柘影斜春社散，家家扶得醉人归。
雨晴:雨前初见花间蕊，雨后兼无叶里花。蛱蝶飞来过墙去，却疑春色在邻家。
乱后曲江（一作羊士谔诗）:忆昔争游曲水滨，未春长有探春人。游春人尽空池在，直至春深不似春。
过故友居:邻笛寒吹日落初，旧居今已别人居。乱来儿侄皆分散，惆怅僧房认得书。
上裴侍郎:青衿七十榜三年，建礼含香次第迁。珠彩下连星错落，桂花曾对月婵娟。玉经磨琢多成器，剑拔沈埋更倚天。应念衔恩最深者，春来为寿拜尊前。
悼亡:春来得病夏来加，深掩妆窗卧碧纱。为怯暗藏秦女扇，怕惊愁度阿香车。腰肢暗想风欺柳，粉态难忘露洗花。今日青门葬君处，乱蝉衰草夕阳斜。
投谢钱武肃:东门上相好知音，数尽台前郭隗金。累重虽然容食椹，力微无计报焚林。弊貂不称芙蓉幕，衰朽仍惭玳瑁簪。十里溪光一山月，可堪从此负归心。
客路:人寰急景如波委，客路浮云似盖轻。回首故山天外碧，十年无计却归耕。
南徐题友人郊居:门前樵径连江寺，岸下渔矶系海槎。待到秋深好时节，与君长醉隐侯家。
读度人经寄郑仁表:身虽一旦尘中老，名拟三清会里题。二午九斋余日在，请君相伴醉如泥。
秋日听僧弹琴:金徽玉轸韵泠然，言下浮生指下泉。恰称秋风西北起，一时吹入碧湘烟。
贾谊:扶持一疏满遗编，汉陛前头正少年。谁道恃才轻绛灌，却将惆怅吊湘川。
春雪:雪霁凝光入坐寒，天明犹自卧袁安。貂裘穿后鹤氅敝，自此风流不足看。
衰柳:金风渐利露珠团，广陌长堤黛色残。水殿狂游隋炀帝，一千余里可堪看。
凤仙花:香红嫩绿正开时，冷蝶饥蜂两不知。此际最宜何处看，朝阳初上碧梧枝。
金钱花:浅绛浓香几朵匀，日熔金铸万家新。堪疑刘宠遗芳在，不许山阴父老贫。
钱塘鹤:人间路霭青天半，鳌岫云生碧海涯。虽抱雕笼密扃钥，可能长在叔伦家。
句:为惜苔钱妨换砌，因怜山色旋开尊。高阁烟霞禅客睡，满城尘土世人忙。五龙金角向星斗，三洞玉音愁鬼神。蒲草薄裁连蒂白，胭脂浓染半葩红。
赠天台王处士:深隐天台不记秋，琴台长别一何愁。茶烟岩外云初起，新月潭心钓未收。映宇异花丛发好，穿松孤鹤一声幽。赤城不掩高宗梦，宁久悬冠枕瀑流。
冬末同友人泛潇湘:残腊泛舟何处好，最多吟兴是潇湘。就船买得鱼偏美，踏雪沽来酒倍香。猿到夜深啼岳麓，雁知春近别衡阳。与君剩采江山景，裁取新诗入帝乡。
赠李镡（镡自维扬遇乱，东入山中）:君行君文天合知，见君如此我兴悲。只残三口兵戈后，才到孤村雨雪时。著卧衣裳难办洗，旋求粮食莫供炊。地炉不暖柴枝湿，犹把蒙求授小儿。
旅中卧病:秋来谁料病相萦，枕上心犹算去程。风射破窗灯易灭，月穿疏屋梦难成。故园何啻三千里，新雁才闻一两声。我自与人无旧分，非干人与我无情。
旅泊遇郡中叛乱示同志:握手相看谁敢言，军家刀剑在腰边。遍搜宝货无藏处，乱杀平人不怕天。古寺拆为修寨木，荒坟开作甃城砖。郡侯逐出浑闲事，正是銮舆幸蜀年。
赠秋浦张明府:君为秋浦三年宰，万虑关心两鬓知。人事旋生当路县，吏才难展用兵时。农夫背上题军号，贾客船头插战旗。他日亲知问官况，但教吟取杜家诗。
雪:风搅长空寒骨生，光于晓色报窗明。江湖不见飞禽影，岩谷时闻折竹声。巢穴几多相似处，路岐兼得一般平。拥袍公子休言冷，中有樵夫跣足行。
题庐岳刘处士草堂:仙境闲寻采药翁，草堂留话一宵同。若看山下云深处，直是人间路不通。泉领藕花来洞口，月将松影过溪东。求名心在闲难遂，明日马蹄尘土中。
山中寄诗友:山深长恨少同人，览景无时不忆君。庭果自从霜后熟，野猿频向屋边闻。琴临秋水弹明月，酒就东山酌白云。仙桂算攀攀合得，平生心力尽于文。
秋宿临江驿:南来北去二三年，年去年来两鬓斑。举世尽从愁里老，谁人肯向死前闲。渔舟火影寒归浦，驿路铃声夜过山。身事未成归未得，听猿鞭马入长关。
江下初秋寓泊:蒙蒙烟雨蔽江村，江馆愁人好断魂。自别家来生白发，为侵星起谒朱门。也知柳欲开春眼，争奈萍无入土根。兄弟无书雁归北，一声声觉苦于猿。
投从叔补阙:吾宗不谒谒诗宗，常仰门风继国风。空有篇章传海内，更无亲族在朝中。其来虽愧源流浅，所得须怜雅颂同。三十年吟到今日，不妨私荐亦成公。
赠张员外儿:张公一子才三岁，闻客吟声便出来。唤物舌头犹未稳，诵诗心孔迥然开。天生便是成家庆，年长终为间世才。月里桂枝知有分，不劳诸丈作梯媒。
重阳日有作:一为重阳上古台，乱时谁见菊花开。偷撏白发真堪笑，牢锁黄金实可哀。是个少年皆老去，争知荒冢不荣来。大家拍手高声唱，日未沈山且莫回。
入关寄九华友人:坐床难稳露蝉新，便作东西马上身。醲酒却输耽睡客，好山翻对不吟人。无多志气禁离别，强半年光属苦辛。箧里篇章头上雪，未知谁恋杏园春。
送李镡游新安:邯郸李镡才峥嵘，酒狂诗逸难干名。气直不与儿辈洽，醉来拟共天公争。孤店夜烧枯叶坐，乱时秋踏早霜行。一间茅屋住不稳，刚出为人平不平。
冬末自长沙游桂岭留献所知:家隔重湖归未期，更堪南去别深知。前程笑到山多处，上马愁逢岁尽时。四海内无容足地，一生中有苦心诗。朱门只见朱门事，独把孤寒问阿谁。
送福昌周繇少府归宁兼谋隐:少见古人无远虑，如君真得古人情。登科作尉官虽小，避世安亲禄已荣。一路水云生隐思，几山猿鸟认吟声。知君未作终焉计，要著文章待太平。
贺顾云侍御府主与子弟奏官（敕下时，年七岁）:青桂朱袍不贺兄，贺兄荣是见儿荣。孝经始向堂前彻，官诰当从幕下迎。戏把蓝袍包果子，娇将竹笏恼先生。自惭乱世无知己，弟侄鞭牛傍陇耕。
舟行即事:年少髭须雪欲侵，别家三日几般心。朝随贾客忧风色，夜逐渔翁宿苇林。秋水鹭飞红蓼晚，暮山猿叫白云深。重阳酒熟茱萸紫，却向江头倚棹吟。
乱后山居:从乱移家拟傍山，今来方办买山钱。九州有路休为客，百岁无愁即是仙。野叟并田锄暮雨，溪禽同石立寒烟。他人似我还应少，如此安贫亦荷天。
山居寄同志:茅斋深僻绝轮蹄，门径缘莎细接溪。垂钓石台依竹垒，待宾茶灶就岩泥。风生谷口猿相叫，月照松头鹤并栖。不是无端过时日，拟从窗下蹑云梯。
将入关安陆遇兵寇:家贫无计早离家，离得家来蹇滞多。已是数程行雨雪，更堪中路阻兵戈。几州户口看成血，一旦天心却许和。四面烟尘少无处，不知吾土自如何。
夏日登友人书斋林亭:暑天长似秋天冷，带郭林亭画不如。蝉噪槛前遮日竹，鹭窥池面弄萍鱼。抛山野客横琴醉，种药家僮踏雪锄。众惜君才堪上第，莫因居此与名疏。
寄临海姚中丞:夏辞旌旆已秋深，永夕思量泪满襟。风月易斑搜句鬓，星霜难改感恩心。寻花洞里连春醉，望海楼中彻晓吟。虽有梦魂知处所，去来多被角声侵。
秋日闲居寄先达:到头身事欲何为，窗下工夫鬓上知。乍可百年无称意，难教一日不吟诗。风驱早雁冲湖色，雨挫残蝉点柳枝。自古书生也如此，独堪惆怅是明时。
感秋:年年名路谩辛勤，襟袖空多马上尘。画戟门前难作客，钓鱼船上易安身。冷烟粘柳蝉声老，寒渚澄星雁叫新。自是侬家无住处，不关天地窄于人。
题德玄上人院:刳得心来忙处闲，闲中方寸阔于天。浮生自是无空性，长寿何曾有百年。罢定磬敲松罅月，解眠茶煮石根泉。我虽未似师披衲，此理同师悟了然。
春日山居寄友人:野吟何处最相宜，春景暄和好入诗。高下麦苗新雨后，浅深山色晚晴时。半岩云脚风牵断，平野花枝鸟踏垂。倒载干戈是何日，近来麋鹿欲相随。
怀庐岳旧隐:一别三年长在梦，梦中时蹑石棱层。泉声入夜方堪听，山色逢秋始好登。岩鹿惯随锄药叟，溪鸥不怕洗苔僧。人间有许多般事，求要身闲直未能。
投长沙裴侍郎:此身虽贱道长存，非谒朱门谒孔门。只望至公将卷读，不求朝士致书论。垂纶雨结渔乡思，吹木风传雁夜魂。男子受恩须有地，平生不受等闲恩。
和友人见题山居:避时多喜葺居成，七字君题万象清。开户晓云连地白，访人秋月满山明。庭前树瘦霜来影，洞口泉喷雨后声。有景供吟且如此，算来何必躁于名。
献长沙王侍郎:文星渐见射台星，皆仰为霖沃众情。天泽逼来逢圣主，辞林盛去得书生。云妆岳色供吟景，月浩湘流递政声。美化事多难讽诵，未如耕钓口分明。
春日登楼遇雨:忽地晴天作雨天，全无暑气似秋间。看看水没来时路，渐渐云藏望处山。风趁鹭鸶双出苇，浪催渔父尽归湾。一心准拟闲登眺，却被诗情使不闲。
春日行次钱塘却寄台州姚中丞:岂为无心求上第，难安帝里为家贫。江南江北闲为客，潮去潮来老却人。两岸雨收莺语柳，一楼风满角吹春。花前不独垂乡泪，曾是朱门寄食身。
投江上崔尚书:此生何路出尘埃，犹把中才谒上才。闭户十年专笔砚，仰天无处认梯媒。马前霜叶催归去，枕上边鸿唤觉来。若许登门换鬐鬣，必应辛苦事风雷。
书事投所知:古陌寒风来去吹，马蹄尘旋上麻衣。虽然干禄无休意，争奈趋时不见机。诗思趁云从岳涌，乡心随雁绕湖飞。肯将骨肉轻离别，未遇人知未得归。
秋日湖外书事:十五年来笔砚功，只今犹在苦贫中。三秋客路湖光外，万里乡关楚邑东。鸟径杖藜山翳雨，猿林欹枕树摇风。朱门处处若相似，此命到头通不通。
乱后出山逢高员外:自从乱后别京关，一入烟萝十五年。重出故山生白发，却装新卷谒清贤。窗回旅梦城头角，柳结乡愁雨后蝉。名姓暗投心暗祝，永期收拾向门前。
赠友人罢举赴交趾辟命:罢却名场拟入秦，南行无罪似流人。纵经商岭非驰驿，须过长沙吊逐臣。舶载海奴镮硾耳，象驼蛮女彩缠身。如何待取丹霄桂，别赴嘉招作上宾。
山中寡妇（一作时世行）:夫因兵死守蓬茅，麻甯衣衫鬓发焦。桑柘废来犹纳税，田园荒后尚征苗。时挑野菜和根煮，旋斫生柴带叶烧。任是深山更深处，也应无计避征徭。
访蔡融因题:杖藜时复过荒郊，来到君家不忍抛。每见苦心修好事，未尝开口怨平交。一溪寒色渔收网，半树斜阳鸟傍巢。必若天工主人事，肯交吾子委衡茅。
闲居书事:竹门茅屋带村居，数亩生涯自有余。鬓白只应秋炼句，眼昏多为夜抄书。雁惊风浦渔灯动，猿叫霜林橡实疏。待得功成即西去，时清不问命何如。
友人赠舍弟依韵戏和:吾家此弟有何知，多愧君开道业基。不觉裹头成大汉，昨来竹马作童儿。还缘世遇兵戈闹，只恐身修礼乐迟。及见和诗诗自好，石公不到更何时。
乱后逢村叟（一作时世行）:经乱衰翁居破村，村中何事不伤魂。因供寨木无桑柘，为著乡兵绝子孙。还似平宁征赋税，未尝州县略安存。至于鸡犬皆星散，日落前山独倚门。
赠元上人:多少僧中僧行高，偈成流落遍僧抄。经窗月静滩声到，石径人稀藓色交。垂露竹粘蝉落壳，窣云松载鹤栖巢。煮茶童子闲胜我，犹得依时把磬敲。
下第东归道中作:一回落第一宁亲，多是途中过却春。心火不销双鬓雪，眼泉难濯满衣尘。苦吟风月唯添病，遍识公卿未免贫。马壮金多有官者，荣归却笑读书人。
夏日留题张山人林亭:此中偏称夏中游，时有风来暑气收。涧底松摇千尺雨，庭中竹撼一窗秋。求猿句寄山深寺，乞鹤书传海畔洲。闲与先生话身事，浮名薄宦总悠悠。
伤病马:此马堪怜力壮时，细匀行步恐尘知。骑来未省将鞭触，病后长教觅药医。顾主强抬和泪眼，就人轻刷带疮皮。只今筋骨浑全在，春暖莎青放未迟。
馆舍秋夕:寒雨萧萧灯焰青，灯前孤客难为情。兵戈闹日别乡国，鸿雁过时思弟兄。冷极睡无离枕梦，苦多吟有彻云声。出门便作还家计，直至如今计未成。
送僧赴黄山沐汤泉兼参禅宗长老:闻有汤泉独去寻，一瓶一钵一无金。不愁乱世兵相害，却喜寒山路入深。野老祷神鸦噪庙，猎人冲雪鹿惊林。患身是幻逢禅主，水洗皮肤语洗心。
哭山友:十载同栖庐岳云，寒烧枯叶夜论文。在生未识公卿面，至死不离麋鹿群。从见蓬蒿丛坏屋，长忧雨雪透荒坟。把君诗句高声读，想得天高也合闻。
献池州牧:池阳今日似渔阳，大变凶年作小康。江路静来通客货，郡城安后绝戎装。分开野色收新麦，惊断莺声摘嫩桑。纵有逋民归未得，远闻仁政旋还乡。
送韦书记归京（座主侍郎同举）:韦杜相逢眼自明，事连恩地倍牵情。闻归帝里愁攀送，知到师门话姓名。朝客半修前辈礼，古人多重晚年荣。从来有泪非无泪，未似今朝泪满缨。
献郑给事:化行邦域二年春，樵唱渔歌日日新。未降诏书酬善政，不知天泽答何人。秋登岳寺云随步，夜宴江楼月满身。他日朱门恐难扫，沙堤新筑必无尘。
赠休禅和:为僧难得不为僧，僧戒僧仪未是能。弟子自知心了了，吾师应为醉腾腾。多生觉悟非关衲，一点分明不在灯。只道诗人无佛性，长将二雅入三乘。
送李先辈从知塞上:去草军书出帝乡，便从城外学戎装。好随汉将收胡土，莫遣胡兵近汉疆。洒碛雪粘旗力重，冻河风揭角声长。此行也是男儿事，莫向征人恃桂香。
和友人送弟:君说无家只弟兄，此中言别若为情。干戈闹日分头去，山水寒时信路行。月下断猿空有影，雪中孤雁却无声。我今骨肉虽饥冻，幸喜团圆过乱兵。
酬张员外见寄:分应天与吟诗老，如此兵戈不废诗。生在世间人不识，死于泉下鬼应知。啼花蜀鸟春同苦，叫雪巴猿昼共饥。今日逢君惜分手，一枝何校一年迟。
献新安于尚书:九土雄师竟若何，未如良牧与天和。月留清俸资家少，岁计阴功及物多。四野绿云笼稼穑，千山明月静干戈。行人耳满新安事，尽是无愁父老歌。
乱后书事寄同志:九土如今尽用兵，短戈长戟困书生。思量在世头堪白，画度归山计未成。皇泽正沾新将士，侯门不是旧公卿。到头诗卷须藏却，各向渔樵混姓名。
中山临上人院观牡丹寄诸从事:闲来吟绕牡丹丛，花艳人生事略同。半雨半风三月内，多愁多病百年中。开当韶景何妨好，落向僧家即是空。一境别无唯此有，忍教醒坐对支公。
投宣谕张侍郎乱后遇毗陵:此生今日似前生，重著麻衣特地行。经乱后囊新卷轴，出山来见旧公卿。雨笼蛩壁吟灯影，风触蝉枝噪浪声。闻道中兴重人物，不妨西去马蹄轻。
下第投所知:落第愁生晓鼓初，地寒才薄欲何如。不辞更写公卿卷，却是难修骨肉书。御苑早莺啼暖树，钓乡春水浸贫居。拟离门馆东归去，又恐重来事转疏。
哭方干:何言寸禄不沾身，身没诗名万古存。况有数篇关教化，得无余庆及儿孙。渔樵共垒坟三尺，猿鹤同栖月一村。天下未宁吾道丧，更谁将酒酹吟魂。
秋日泊浦江:一帆程歇九秋时，漠漠芦花拂浪飞。寒浦更无船并宿，暮山时见鸟双归。照云烽火惊离抱，剪叶风霜逼暑衣。江月渐明汀露湿，静驱吟魄入玄微。
白发吟:一茎两茎初似丝，不妨惊度少年时。几人乱世得及此，今我满头何足悲。九转灵丹那胜酒，五音清乐未如诗。家山苍翠万余尺，藜杖楮冠输老儿。
下第寄池州郑员外:省出蓬蒿修谒初，蒙知曾不见生疏。侯门数处将书荐，帝里经年借宅居。未必有诗堪讽诵，只怜无援过吹嘘。如今足得成持取，莫使江湖却钓鱼。
塞上:旌旗鬣鬣汉将军，闲出巡边帝命新。沙塞旋收饶帐幕，犬戎时杀少烟尘。冰河夜渡偷来马，雪岭朝飞猎去人。独作书生疑不稳，软弓轻剑也随身。
赠题兜率寺闲上人院:人间寺应诸天号，真行僧禅此寺中。百岁有涯头上雪，万般无染耳边风。挂帆波浪惊心白，上马尘埃翳眼红。毕竟浮生谩劳役，算来何事不成空。
别四明钟尚书:九华天际碧嵯峨，无奈春来入梦何。难与英雄论教化，却思猿鸟共烟萝。风前柳态闲时少，雨后花容淡处多。都大人生有离别，且将诗句代离歌。
题护国大师塔:莫认双林是佛林，禅栖无地亦无金。塔前尽礼灰来相，衲下谁宗印了心。笠象胤明双不见，线源分派寸难寻。吾师觉路余知处，大藏经门一夜吟。
春日山中对雪有作:竹树无声或有声，霏霏漠漠散还凝。岭梅谢后重妆蕊，岩水铺来却结冰。牢系鹿儿防猎客，满添茶鼎候吟僧。好将膏雨同功力，松径莓苔又一层。
山中对雪有作:一浑乾坤万象收，唯应不壅大江流。虎狼遇猎难藏迹，松柏因风易举头。玉帐英雄携妓赏，山村鸟雀共民愁。岂堪久蔽苍苍色，须放三光照九州。
早发:东窗未明尘梦苏，呼童结束登征途。落叶铺霜马蹄滑，寒猿啸月人心孤。时逆帽檐风刮顶，旋呵鞭手冻粘须。青云快活一未见，争得安闲钓五湖。
题仇处士郊居（处士弃官卜居）:江南景簇此林亭，手板蓝裾自可轻。洞里客来无俗话，郭中人到有公情。闲敲岩果呼猿接，时钓溪鱼引鹤争。笑我有诗三百首，马蹄红日急于名。
依韵次同年张曙先辈见寄之什:天上诗名天下传，引来齐列玉皇前。大仙录后头无雪，至药成来灶绝烟。笑蹑紫云金作阙，梦抛尘世铁为船。九华山叟惊凡骨，同到蓬莱岂偶然。
乱后逢李昭象叙别:李生李生何所之，家山窣云胡不归。兵戈到处弄性命，礼乐向人生是非。却与野猿同橡坞，还将溪鸟共渔矶。也知不是男儿事，争奈时情贱布衣。
晚春寄同年张曙先辈:莫将时态破天真，只合高歌醉过春。易落好花三个月，难留浮世百年身。无金润屋浑闲事，有酒扶头是了人。恩地未酬闲未得，一回醒话一沾巾。
长安春感:出京无计住京难，深入东风转索然。满眼有花寒食下，一家无信楚江边。此时晴景愁于雨，是处莺声苦却蝉。公道算来终达去，更从今日望明年。
登灵山水阁贻钓者:江上见僧谁是了，修斋补衲日劳身。未胜渔父闲垂钓，独背斜阳不采人。纵有风波犹得睡，总无蓑笠始为贫。瓦瓶盛酒瓷瓯酌，荻浦芦湾是要津。
赠溧水崔少府:庭户萧条燕雀喧，日高窗下枕书眠。只闻留客教沽酒，未省逢人说料钱。洞口礼星披鹤氅，溪头吟月上渔船。九华山叟心相许，不计官卑赠一篇。
读张仆射诗（曾应举，不及第，投笔领郡）:秋吟一轴见心胸，万象搜罗咏欲空。才大却嫌天上桂，世危翻立阵前功。廉颇解武文无说，谢脁能文武不通。双美总输张太守，二南章句六钧弓。
题所居村舍:家随兵尽屋空存，税额宁容减一分。衣食旋营犹可过，赋输长急不堪闻。蚕无夏织桑充寨，田废春耕犊劳军。如此数州谁会得，杀民将尽更邀勋。
献钱塘县罗著作判官:还乡夫子遇贤侯，抚字情知不自由。莫把一名专懊恼，放教双眼绝冤仇。猩袍懒著辞公宴，鹤氅闲披访道流。犹有九华知己在，羡君高卧早回头。
遣怀:驱驰岐路共营营，只为人间利与名。红杏园中终拟醉，白云山下懒归耕。题桥每念相如志，佩印当期季子荣。谩道强亲堪倚赖，到头须是有前程。
长安道中有作:回头不忍看羸僮，一路行人我最穷。马迹蹇于槐影里，钓船抛在月明中。帽檐晓滴淋蝉露，衫袖时飘卷雁风。子细寻思底模样，腾腾又过玉关东。
题开元寺门阁:一登高阁眺清秋，满目风光尽胜游。何处画桡寻绿水，几家鸣笛咽红楼。云山已老应长在，岁月如波只暗流。唯有禅居离尘俗，了无荣辱挂心头。
出关投孙侍御:东归还著旧麻衣，争免花前有泪垂。每岁春光九十日，一生年少几多时。青云寸禄心耕早，明月仙枝分种迟。不为感恩酬未得，五湖闲作钓鱼师。
题衡阳隐士山居:闲居不问世如何，云起山门日已斜。放鹤去寻三岛客，任人来看四时花。松醪腊酝安神酒，布水宵煎觅句茶。毕竟金多也头白，算来争得似君家。
题江寺禅和:江寺禅僧似悟禅，坏衣芒履住茅轩。懒求施主修真像，翻说经文是妄言。出浦钓船惊宿雁，伐岩樵斧迸寒猿。行人莫问师宗旨，眼不浮华耳不喧。
题弟侄书堂:何事居穷道不穷，乱时还与静时同。家山虽在干戈地，弟侄常修礼乐风。窗竹影摇书案上，野泉声入砚池中。少年辛苦终身事，莫向光阴惰寸功。
和友人寄长林孟明府:为政为人渐见心，长才聊屈宰长林。莫嫌月入无多俸，须喜秋来不废吟。寒雨旋疏丛菊艳，晚风时动小松阴。讼庭闲寂公书少，留客看山索酒斟。
戏赠渔家:见君生计羡君闲，求食求衣有底难。养一箔蚕供钓线，种千茎竹作渔竿。葫芦杓酌春浓酒，舴艋舟流夜涨滩。却笑侬家最辛苦，听蝉鞭马入长安。
秋日山中寄池州李常侍:近来参谒陡生疏，因向云山僻处居。出为羁孤营粝食，归同弟侄读生书。风凋古木秋阴薄，月满寒山夜景虚。但得中兴知己在，算应身未老樵渔。
辞杨侍郎:春在门阑秋未离，不因人荐只因诗。半年宾馆成前事，一日侯门失旧知。霜岛树凋猿叫夜，湖田谷熟雁来时。西风万里东归去，更把愁心说向谁。
题汪氏茅亭:茅亭客到多称奇，茅亭之上难题诗。出尘景物不可状，小手篇章徒尔为。牛畔稻苗新雨后，鹤边松韵晚风时。君今酷爱人间事，争得安闲老在兹。
喜从弟雪中远至有作:深山大雪懒开门，门径行踪自尔新。无酒御寒虽寡况，有书供读且资身。便均情爱同诸弟，莫更生疏似外人。昼短夜长须强学，学成贫亦胜他贫。
送僧归国清寺:吟送越僧归海涯，僧行浑不觉程赊。路沿山脚潮痕出，睡倚松根日色斜。撼锡度冈猿抱树，挈瓶盛浪鹭翘沙。到参禅后知无事，看引秋泉灌藕花。
题汪明府山居:不似当官只似闲，野情终日不离山。方知薄宦难拘束，多与高人作往还。牛笛漫吹烟雨里，稻苗平入水云间。羡君公退归欹枕，免向他门厚客颜。
下第东归将及故园有作:平生操立有天知，何事谋身与志违。上国献诗还不遇，故园经乱又空归。山城欲暮人烟敛，江月初寒钓艇归。且把风寒作闲事，懒能和泪拜庭闱。
宿东林寺题愿公院:古寺沈沈僧未眠，支颐将客说闲缘。一溪月色非尘世，满洞松声似雨天。檐底水涵抄律烛，窗间风引煮茶烟。无由住得吟相伴，心系青云十五年。
山居自遣:茅屋周回松竹阴，山翁时挈酒相寻。无人开口不言利，只我白头空爱吟。月在钓潭秋睡重，云横樵径野情深。此中一日过一日，有底闲愁得到心。
赠友人罢举赴辟命:连天一水浸吴东，十幅帆飞二月风。好景采抛诗句里，别愁驱入酒杯中。渔依岸柳眠圆影，鸟傍岩花戏暖红。不是桂枝终不得，自缘年少好从戎。
乱后旅中遇友人:念子为儒道未亨，依依心向十年兄。莫依乱世轻依托，须学前贤隐姓名。大国未知何日静，旧山犹可入云耕。不如自此同归去，帆挂秋风一信程。
赠休粮僧:自言因病学休粮，本意非求不死方。徒有至人传道术，更无斋客到禅房。雨中林鸟归巢晚，霜后岩猿拾橡忙。争似吾师无一事，稳披云衲坐藤床。
维扬春日再遇孙侍御:本为荣家不为身，读书谁料转家贫。三年行却千山路，两地思归一主人。络岸柳丝悬细雨，绣田花朵弄残春。多情御史应嗟见，未上青云白发新。
乱后宿南陵废寺寄沈明府:只共寒灯坐到明，塞鸿冲雪一声声。乱时为客无人识，废寺吟诗有鬼惊。且把酒杯添志气，已将身事托公卿。男儿仗剑酬恩在，未肯徒然过一生。
投郑先辈:匣中长剑未酬恩，不遇男儿不合论。闷向酒杯吞日月，闲将诗句问乾坤。宁辞马足劳关路，肯为渔竿忆水村。两鬓欲斑三百首，更教装写傍谁门。
途中有作:无论南北与西东，名利牵人处处同。枕上事仍多马上，山中心更甚关中。川原晚结阴沈气，草树秋生索漠风。百岁此身如且健，大家闲作卧云翁。
送蜀客游维扬:见说西川景物繁，维扬景物胜西川。青春花柳树临水，白日绮罗人上船。夹岸画楼难惜醉，数桥明月不教眠。送君懒问君回日，才子风流正少年。
途中春:年光身事旋成空，毕竟何门遇至公。人世鹤归双鬓上，客程蛇绕乱山中。牧童向日眠春草，渔父隈岩避晚风。一醉未醒花又落，故乡回首楚关东。
维扬冬末寄幕中二从事:江上数株桑枣树，自从离乱更荒凉。那堪旅馆经残腊，只把空书寄故乡。典尽客衣三尺雪，炼精诗句一头霜。故人多在芙蓉幕，应笑孜孜道未光。
辞郑员外入关:男儿三十尚蹉跎，未遂青云一桂科。在客易为销岁月，到家难住似经过。帆飞楚国风涛润，马度蓝关雨雪多。长把行藏信天道，不知天道竟如何。
书斋即事:时清只合力为儒，不可家贫与善疏。卖却屋边三亩地，添成窗下一床书。沿溪摘果霜晴后，出竹吟诗月上初。乡里老农多见笑，不知稽古胜耕锄。
隽阳道中:客路客路何悠悠，蝉声向背槐花愁。争知百岁不百岁，未合白头今白头。四五朵山妆雨色，两三行雁帖云秋。输他江上垂纶者，只在船中老便休。
入关因别舍弟:吾今别汝汝听言，去住人情足可安。百口度荒均食易，数年经乱保家难。莫愁寒族无人荐，但愿春官把卷看。天道不欺心意是，帝乡吾土一般般。
赠彭蠡钓者:偏坐渔舟出苇林，苇花零落向秋深。只将波上鸥为侣，不把人间事系心。傍岸歌来风欲起，卷丝眠去月初沈。若教我似君闲放，赢得湖山到老吟。
送友人入关:此去青云莫更疑，出人才行足人知。况当朝野搜贤日，正是孤寒取士时。仙岛烟霞通鹤信，早春雷雨与龙期。我今不得同君去，两鬓霜欺桂一枝。
送友人宰浔阳:高兴那言去路长，非君不解爱浔阳。有时猿鸟来公署，到处烟霞是道乡。钓艇满江鱼贱菜，纸窑连岳楮多桑。陶潜旧隐依稀在，好继高踪结草堂。
秋日卧病（一作秋日旅中）:浮世浮名能几何，致身流落向天涯。少年心壮轻为客，一日病来思在家。山顶老猿啼古木，渡头新雁下平沙。不堪吟罢西风起，黄叶满庭寒日斜。
叙吟:多惭到处有诗名，转觉吟诗僻性成。度水却嫌船著岸，过山翻恨马贪程。如仇雪月年年景，似梦笙歌处处声。未合白头今已白，自知非为别愁生。
行次荥阳却寄诸弟:难把归书说远情，奉亲多阙拙为兄。早知寸禄荣家晚，悔不深山共汝耕。枕上算程关月落，帽前搜景岳云生。如今已作长安计，只得辛勤取一名。
登石壁禅师水阁有作:石壁早闻僧说好，今来偏与我相宜。有山有水堪吟处，无雨无风见景时。渔父晚船分浦钓，牧童寒笛倚牛吹。画人画得从他画，六幅应输八句诗。
闲居即事:形觉清羸道觉肥，竹门前径静相宜。一壶村酒无求处，数朵庭花见落时。章句偶为前辈许，话言多被俗人疑。一枝仙桂如攀得，只此山前是老期。
自叙:酒瓮琴书伴病身，熟谙时事乐于贫。宁为宇宙闲吟客，怕作乾坤窃禄人。诗旨未能忘救物，世情奈值不容真。平生肺腑无言处，白发吾唐一逸人。
空闲二公递以禅律相鄙因而解之:一教谁云辟二途，律禅禅律智归愚。念珠在手隳禅衲，禅衲披肩坏念珠。象外空分空外象，无中有作有中无。有无无有师穷取，山到平来海亦枯。
寄温州朱尚书并呈军倅崔太博（朱名褒）:永嘉名郡昔推名，连属荀家弟与兄。教化静师龚渤海，篇章高体谢宣城。山从海岸妆吟景，水自城根演政声。今日老输崔博士，不妨疏逸伴双旌。
恩门致书远及山居因献之:时难转觉保身难，难向师门欲继颜。若把白衣轻易脱，却成青桂偶然攀。身居剑戟争雄地，道在乾坤未丧间。必许酬恩酬未晚，且须容到九华山。
寄温州崔博士:怀君劳我写诗情，窣窣阴风有鬼听。县宰不仁工部饿，酒家无识翰林醒。眼昏经史天何在，心尽英雄国未宁。好向贤侯话吟侣，莫教辜负少微星。
李昭象云与二三同人见访有寄:得君书后病颜开，云拉同人访我来。在路不妨冲雨雪，到山还免踏尘埃。吟沈水阁何宵月，坐破松岩几处苔。贫舍款宾无别物，止于空战大尊罍。
自江西归九华:他乡终日忆吾乡，及到吾乡值乱荒。云外好山看不见，马头歧路去何忙。无衣织女桑犹小，阙食农夫麦未黄。许大乾坤吟未了，挥鞭回首出陵阳。
再经胡城县:去岁曾经此县城，县民无口不冤声。今来县宰加朱绂，便是生灵血染成。
读诸家诗:辞赋文章能者稀，难中难者莫过诗。直应吟骨无生死，只我前身是阿谁。
春来燕:我屋汝嫌低不住，雕梁画阁也知宽。大须稳择安巢处，莫道巢成却不安。
清溪来明府出二子请诗因遗一绝:珠明玉润尽惊人，不称寒门不称贫。若向吾唐作双瑞，便同祥凤与祥麟。
哭陈陶:耒阳山下伤工部，采石江边吊翰林。两地荒坟各三尺，却成开解哭君心。
哭贝韬:交朋来哭我来歌，喜傍山家葬荔萝。四海十年人杀尽，似君埋少不埋多。
蚕妇:粉色全无饥色加，岂知人世有荣华。年年道我蚕辛苦，底事浑身着苎麻。
山寺老僧:草靸无尘心地闲，静随猿鸟过寒暄。眼昏齿落看经遍，却向僧中总不言。
闽中秋思:雨匀紫菊丛丛色，风弄红蕉叶叶声。北畔是山南畔海，只堪图画不堪行。
八骏图:丹雘传真未得真，那知筋骨与精神。只今恃骏凭毛色，绿耳骅骝赚杀人。
赠僧:利门名路两何凭，百岁风前短焰灯。只恐为僧僧不了，为僧得了总输僧。
溪兴:山雨溪风卷钓丝，瓦瓯篷底独斟时。醉来睡着无人唤，流下前溪也不知。
过巢湖:世人贪利复贪荣，来向湖边始至诚。男子登舟与登陆，把心何不一般行。
伤硖石县病叟:无子无孙一病翁，将何筋力事耕农。官家不管蓬蒿地，须勒王租出此中。
赠老僧:童子为僧今白首，暗锄心地种闲情。时将旧衲添新线，披坐披行过一生。
钓叟:田不曾耕地不锄，谁人闲散得如渠。渠将底物为香饵，一度抬竿一个鱼。
溪岸秋思:桑柘穷头三四家，挂罾垂钓是生涯。秋风忽起溪滩白，零落岸边芦荻花。
春日旅寓:满城罗绮拖春色，几处笙歌揭画楼。江上有家归未得，眼前花是眼前愁。
田翁:白发星星筋力衰，种田犹自伴孙儿。官苗若不平平纳，任是丰年也受饥。
秋江雨夜逢诗友:故友别来三四载，新诗吟得百余篇。夜来江上秋无月，恨不相逢在雪天。
感春:无况青云有恨身，眼前花似梦中春。浮生七十今三十，已是人间半世人。
题花木障:不假东风次第吹，笔匀春色一枝枝。由来画看胜栽看，免见朝开暮落时。
顾云侍御出二子请诗因遗一绝:二雏毛骨秀仍奇，小小能吟大大诗。想得月中仙桂树，各从生日长新枝。
秋夕病中:坏屋不眠风雨夜，故园无信水云秋。病中枕上谁相问，一一蝉声槐树头。
宿栾城驿却寄常山张书记:一更更尽到三更，吟破离心句不成。数树秋风满庭月，忆君时复下阶行。
湘江秋夕:三湘月色三湘水，浸骨寒光似练铺。一夜塞鸿来不住，故乡书信半年无。
旅怀:蒹葭月冷时闻雁，杨柳风和日听莺。水涉山行二年客，就中偏怕雨船声。
赠崔道士:四海兵戈无静处，人家废业望烽烟。九华道士浑如梦，犹向尊前笑揭天。
题道林寺:身未立间终日苦，身当立后几年荣。万般不及僧无事，共水将山过一生。
赠质上人:枿坐云游出世尘，兼无瓶钵可随身。逢人不说人间事，便是人间无事人。
泾溪:泾溪石险人兢慎，终岁不闻倾覆人。却是平流无石处，时时闻说有沈沦。
夏日题悟空上人院:三伏闭门披一衲，兼无松竹荫房廊。安禅不必须山水，灭得心中火自凉。
经严陵钓台:苍翠云峰开俗眼，泓澄烟水浸尘心。唯将道业为芳饵，钓得高名直至今。
关试后筵上别同人:日午离筵到夕阳，明朝秦地与吴乡。同年多是长安客，不信行人欲断肠。
鸬鹚:一般毛羽结群飞，雨岸烟汀好景时。深水有鱼衔得出，看来却是鹭鹚饥。
宿村舍:野人于我有何情，半掩柴门向月明。深夜欲眠眠未著，一丛寒木一猿声。
题新雁（一作罗邺诗）:暮天新雁起汀洲，红蓼花疏水国秋。想得故园今夜月，几人相忆在江楼。
离家:丈夫三十身如此，疲马离乡懒著鞭。槐柳路长愁杀我，一枝蝉到一枝蝉。
旅舍遇雨:月华星彩坐来收，岳色江声暗结愁。半夜灯前十年事，一时和雨到心头。
送人归淝上:巢湖春涨喻溪深，才过东关见故林。莫道南来总无利，水亭山寺二年吟。
闻子规:楚天空阔月成轮，蜀魄声声似告人。啼得血流无用处，不如缄口过残春。
秋夜苦吟:吟尽三更未著题，竹风松雨花凄凄。此时若有人来听，始觉巴猿不解啼。
秋夜闻砧:荒凉客舍眠秋色，砧杵家家弄月明。不及巴山听猿夜，三声中有不愁声。
梁王坐上赋无云雨:同是乾坤事不同，雨丝飞洒日轮中。若教阴朗长相似，争表梁王造化功。
小松:自小刺头深草里，而今渐觉出蓬蒿。时人不识凌云木，直待凌云始道高。
醉书僧壁:九华山色真堪爱，留得高僧尔许年。听我吟诗供我酒，不曾穿得判斋钱。
寄李隐居:自小栖玄到老闲，如云如鹤住应难。溪山不必将钱买，赢得来来去去看。
杨岐山:逗竹穿花越几村，还从旧路入云门。翠微不闭楼台出，清吹频回水石喧。天外鹤归松自老，岩间僧逝塔空存。重来白首良堪喜，朝露浮生不足言。
苦热行:祝融南来鞭火龙，火旗焰焰烧天红。日轮当午凝不去，万国如在洪炉中。五岳翠乾云彩灭，阳侯海底愁波竭。何当一夕金风发，为我扫却天下热。
暑日题道边树:火轮迸焰烧长空，浮埃扑面愁朦朦。羸童走马喘不进，忽逢碧树含清风。清风留我移时住，满地浓阴懒前去。却叹人无及物功，不似团团道边树。
红蔷薇歌:红霞烂泼猩猩血，阿母瑶池晒仙缬。晚日春风夺眼明，蜀机锦彩浑疑黦。公子亭台香触人，百花懡罹无精神。苎罗西子见应妒，风光占断年年新。
刺桐花:南国清和烟雨辰，刺桐夹道花开新。林梢簇簇红霞烂，暑天别觉生精神。秾英斗火欺朱槿，栖鹤惊飞翅忧烬。直疑青帝去匆匆，收拾春风浑不尽。
秋（一作王睿诗）:蝉噪古槐疏叶下，树衔斜日映孤城。欲知潘鬓愁多少，一夜新添白数茎。
燕（一作王睿诗）:海燕双飞意若何，曲梁呕嘎语声多。茅檐不必嫌卑陋，犹胜吴宫爇尔窠。
牡丹（一作王睿诗）:牡丹妖艳乱人心，一国如狂不惜金。曷若东园桃与李，果成无语自垂阴。
投节度邢公:西风昨夜坠红兰，一宿邮亭事万般。无地可耕归不得，有恩堪报死何难。流年怕老看将老，百计求安未得安。一卷新书满怀泪，频来门馆诉饥寒。
赠道士:簪星曳月下蓬壶，曾见东皋种白榆。六甲威灵藏瑞检，五龙雷电绕霜都。惟教鹤探丹丘信，不使人窥太乙炉。闻说葛陂风浪恶，许骑青鹿从行无。
晓发:贪路贪名须早发，枕前无计暂裴回。才闻鸡唱呼童起，已有铃声过驿来。衣湿乍惊沾雾露，马行仍未见尘埃。朝朝陌上侵星去，待得酬身了便回。
晓感:晓鼓冬冬星汉微，佩金鸣玉斗光辉。出门各自争岐路，至老何人免是非。大道不应由曲取，浮生还要略知机。故园华表高高在，可得不如丁令威。
南徐晚望:芳草铺香晚岸晴，岸头含醉去来行。僧归岳外残钟寺，日下江边调角城。入浙孤帆知楚信，过淮疏雨带潮声。如今未免风尘役，宁敢匆匆便濯缨。
移石:嶙峋一片溪中石，恰称幽人弹素琴。浪浸多年苔色在，洗来今日碏痕深。磨看粹色何殊玉，敲有奇声直异金。不是不堪为器用，都缘良匠未留心。
瀑布:泻雾倾烟撼撼雷，满山风雨助喧豗。争知不是青天阙，扑下银河一半来。
定鼎门:郏鄏城高门倚天，九重踪迹尚依然。须知道德无关锁，一闭乾坤一万年。
陈仓驿:锦翼花冠安在哉，雄飞雌伏尽尘埃。一双童子应惆怅，不见真人更猎来。
长城:秦筑长城比铁牢，蕃戎不敢过临洮。焉知万里连云色，不及尧阶三尺高。
吊秦叟:市西楼店金千秤，渭北田园粟万钟。儿被杀伤妻被虏，一身随驾到三峰。
云（一作杜牧诗）:尽日看云首不回，无心都大似无才。可怜光采一片玉，万里晴天何处来。
鹤:欲洗霜翎下涧边，却嫌菱刺污香泉。沙鸥浦雁应惊讶，一举扶摇直上天。
江南清明:吴山楚驿四年中，一见清明一改容。旅恨共风连夜起，韶光随酒著人浓。延兴门外攀花别，采石江头带雨逢。无限归心何计是，路边戈甲正重重。
题宛陵北楼:雨来风静绿芜藓，凭著朱阑思浩然。人语独耕烧后岭，鸟飞斜没望中烟。松梢半露藏云寺，滩势横流出浦船。若遣谢宣城不死，必应吟尽夕阳川。
寄进士崔鲁范:洛阳才子旧交知，别后干戈积咏思。百战市朝千里梦，三年风月几篇诗。山高雁断音书绝，谷背莺寒变化迟。会待路宁归得去，酒楼渔浦重相期。
云:片片飞来静又闲，楼头江上复山前。飘零尽日不归去，点破清光万里天。
虢州涧东村居作:东南骑马出郊坰，回首寒烟隔郡城。清涧涨时翘鹭喜，绿桑疏处哺牛鸣。儿童见少生于客，奴仆骄多倨似兄。试望家田还自适，满畦秋水稻苗平。
送日本国僧敬龙归:扶桑已在渺茫中，家在扶桑东更东。此去与师谁共到，一船明月一帆风。
对酒:何用岩栖隐姓名，一壶春酎可忘形。伯伦若有长生术，直到如今醉未醒。
尹喜宅:荒原秋殿柏萧萧，何代风烟占寂寥。紫气已随仙仗去，白云空向帝乡消。蒙蒙暮雨春鸡唱，漠漠寒芜雪兔跳。欲问灵踪无处所，十洲空阔阆山遥。
途中望雨怀归:满空寒雨漫霏霏，去路云深锁翠微。牧竖远当烟草立，饥禽闲傍渚田飞。谁家树压红榴折，几处篱悬白菌肥。对此不堪乡外思，荷蓑遥羡钓人归。
古离别:晴烟漠漠柳毵毵，不那离情酒半酣。更把玉鞭云外指，断肠春色在江南。
柳谷道中作却寄:马前红叶正纷纷，马上离情断杀魂。晓发独辞残月店，暮程遥宿隔云村。心如岳色留秦地，梦逐河声出禹门。莫怪苦吟鞭拂地，有谁倾盖待王孙。
灞陵道中作:春桥南望水溶溶，一桁晴山倒碧峰。秦苑落花零露湿，灞陵新酒拨醅浓。青龙夭矫盘双阙，丹凤褵褷隔九重。万古行人离别地，不堪吟罢夕阳钟。
秋日早行:上马萧萧襟袖凉，路穿禾黍绕宫墙。半山残月露华冷，一岸野风莲萼香。烟外驿楼红隐隐，渚边云树暗苍苍。行人自是心如火，兔走乌飞不觉长。
叹落花:一夜霏微露湿烟，晓来和泪丧婵娟。不随残雪埋芳草，尽逐香风上舞筵。西子去时遗笑靥，谢娥行处落金钿。飘红堕白堪惆怅，少别秾华又隔年。
关河道中:槐陌蝉声柳市风，驿楼高倚夕阳东。往来千里路长在，聚散十年人不同。但见时光流似箭，岂知天道曲如弓。平生志业匡尧舜，又拟沧浪学钓翁。
题盘豆驿水馆后轩:极目晴川展画屏，地从桃塞接蒲城。滩头鹭占清波立，原上人侵落照耕。去雁数行天际没，孤云一点净中生。冯轩尽日不回首，楚水吴山无限情。
寓言:黄金日日销还铸，仙桂年年折又生。兔走乌飞如未息，路尘终见泰山平。
对雪献薛常侍:琼林瑶树忽珊珊，急带西风下晚天。皓鹤褵褷飞不辨，玉山重叠冻相连。松装粉穗临窗亚，水结冰锥簇溜悬。门外寒光利如剑，莫推红袖诉金船。
题裴端公郊居:暂随红旆佐藩方，高迹终期卧故乡。已近水声开涧户，更侵山色架书堂。蒲生岸脚青刀利，柳拂波心绿带长。莫夺野人樵牧兴，白云不识绣衣郎。
登咸阳县楼望雨:乱云如兽出山前，细雨和风满渭川。尽日空濛无所见，雁行斜去字联联。
贵公子:大道青楼御苑东，玉栏仙杏压枝红。金铃犬吠梧桐月，朱鬣马嘶杨柳风。流水带花穿巷陌，夕阳和树入帘栊。瑶池宴罢归来醉，笑说君王在月宫。
听赵秀才弹琴:满匣冰泉咽又鸣，玉音闲淡入神清。巫山夜雨弦中起，湘水清波指下生。蜂簇野花吟细韵，蝉移高柳迸残声。不须更奏幽兰曲，卓氏门前月正明。
观猎:苑墙东畔欲斜晖，傍苑穿花兔正肥。公子喜逢朝罢日，将军夸换战时衣。鹘翻锦翅云中落，犬带金铃草上飞。直待四郊高鸟尽，掉鞍齐向国门归。
放榜日作:一声开鼓辟金扉，三十仙材上翠微。葛水雾中龙乍变，缑山烟外鹤初飞。邹阳暖艳催花发，太皞春光簇马归。回首便辞尘土世，彩云新换六铢衣。
寄薛先辈:悬知回日彩衣荣，仙籍高标第一名。瑶树带风侵物冷，玉山和雨射人清。龙翻瀚海波涛壮，鹤出金笼燕雀惊。不说文章与门地，自然毛骨是公卿。
访含弘山僧不遇留题精舍:满院桐花鸟雀喧，寂寥芳草茂芊芊。吾师正遇归山日，闲客空题到寺年。池竹闭门教鹤守，琴书开箧任僧传。人间不自寻行迹，一片孤云在碧天。
寄从兄遵:江上秋风正钓鲈，九重天子梦翘车。不将高卧邀刘主，自吐清谈护汉储。沧海十年龙景断，碧云千里雁行疏。相逢莫话归山计，明日东封待直庐。
惊秋:不向烟波狎钓舟，强亲文墨事儒丘。长安十二槐花陌，曾负秋风多少秋。
登汉高庙闲眺:独寻仙境上高原，云雨深藏古帝坛。天畔晚峰青簇簇，槛前春树碧团团。参差郭外楼台小，断续风中鼓角残。一带远光何处水，钓舟闲系夕阳滩。
耒阳县浮山神庙:一郡皆传此庙灵，庙前松桂古今青。山曾尧代浮洪水，地有唐臣奠绿醽。绕坐香风吹宝盖，傍檐烟雨湿岩扃。为霖自可成农岁，何用兴师远伐邢。
三堂早春:独倚危楼四望遥，杏花春陌马声骄。池边冰刃暖初落，山上雪棱寒未销。溪送绿波穿郡宅，日移红影度村桥。主人年少多情味，笑换金龟解珥貂。
立春日作:九重天子去蒙尘，御柳无情依旧春。今日不关妃妾事，始知辜负马嵬人。
咸通:咸通时代物情奢，欢杀金张许史家。破产竞留天上乐，铸山争买洞中花。诸郎宴罢银灯合，仙子游回璧月斜。人意似知今日事，急催弦管送年华。
白樱桃（一作于邺诗）:王母阶前种几株，水精帘外看如无。只应汉武金盘上，泻得珊珊白露珠。
夜景:满庭松桂雨余天，宋玉秋声韵蜀弦。乌兔不知多事世，星辰长似太平年。谁家一笛吹残暑，何处双砧捣暮烟。欲把伤心问明月，素娥无语泪娟娟。
长年:长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄莺语，亭上吟从白鹭窥。大盗不将炉冶去，有心重筑太平基。
辛丑年:九衢漂杵已成川，塞上黄云战马闲。但有羸兵填渭水，更无奇士出商山。田园已没红尘里，弟妹相逢白刃间。西望翠华殊未返，泪痕空湿剑文斑。
思归:暖丝无力自悠扬，牵引东风断客肠。外地见花终寂寞，异乡闻乐更凄凉。红垂野岸樱还熟，绿染回汀草又芳。旧里若为归去好，子期凋谢吕安亡。
忆昔:昔年曾向五陵游，子夜歌清月满楼。银烛树前长似昼，露桃华里不知秋。西园公子名无忌，南国佳人号莫愁。今日乱离俱是梦，夕阳唯见水东流。
合欢莲花:虞舜南巡去不归，二妃相誓死江湄。空留万古香魂在，结作双葩合一枝。
宿泊孟津寄三堂友人:解缆西征未有期，槐花又逼桂花时。鸿胪陌上归耕晚，金马门前献赋迟。只恐愁苗生两鬓，不堪离恨入双眉。分明昨夜南池梦，还把渔竿咏楚词。
赠边将:昔因征远向金微，马出榆关一鸟飞。万里只携孤剑去，十年空逐塞鸿归。手招都护新降虏，身著文皇旧赐衣。只待烟尘报天子，满头霜雪为兵机。
春日:忽觉东风景渐迟，野梅山杏暗芳菲。落星楼上吹残角，偃月营中挂夕晖。旅梦乱随蝴蝶散，离魂渐逐杜鹃飞。红尘遮断长安陌，芳草王孙暮不归。
早秋夜作:翠簟初清暑半销，撇帘松韵送轻飙。莎庭露永琴书润，山郭月明砧杵遥。傍砌绿苔鸣蟋蟀，绕檐红树织蟏蛸。不须更作悲秋赋，王粲辞家鬓已凋。
寄江南逐客:二年音信阻湘潭，花下相思酒半酣。记得竹斋风雨夜，对床孤枕话江南。
冬夜:睡觉寒炉酒半消，客情乡梦两遥遥。无人为我磨心剑，割断愁肠一寸苗。
又闻湖南荆渚相次陷没:几时闻唱凯旋歌，处处屯兵未倒戈。天子只凭红旆壮，将军空恃紫髯多。尸填汉水连荆阜，血染湘云接楚波。莫问流离南越事，战余空有旧山河。
家叔南游却归因献贺:缭绕江南一岁归，归来行色满戎衣。长闻凤诏征兵急，何事龙韬献捷稀。旅梦远依湘水阔，离魂空伴越禽飞。遥知倚棹思家处，泽国烟深暮雨微。
楚行吟:章华台下草如烟，故郢城头月似弦。惆怅楚宫云雨后，露啼花笑一年年。
洛阳吟（时大驾在蜀，巢寇未平，洛中寓居作七言）:万户千门夕照边，开元时节旧风烟。宫官试马游三市，舞女乘舟上九天。胡骑北来空进主，汉皇西去竟升仙。如今父老偏垂泪，不见承平四十年。
过旧宅:华轩不见马萧萧，廷尉门人久寂寥。朱槛翠楼为卜肆，玉栏仙杏作春樵。阶前雨落鸳鸯瓦，竹里苔封螮蝀桥。莫问此中销歇寺，娟娟红泪滴芭蕉。
喻东军:四年龙驭守峨嵋，铁马西来步步迟。五运未教移汉鼎，六韬何必待秦师。几时鸾凤归丹阙，到处乌鸢从白旗。独把一樽和泪酒，隔云遥奠武侯祠。
清河县楼作:有客微吟独凭楼，碧云红树不胜愁。盘雕迥印天心没，远水斜牵日脚流。千里战尘连上苑，九江归路隔东周。故人此地扬帆去，何处相思雪满头。
北原闲眺:春城回首树重重，立马平原夕照中。五凤灰残金翠灭，六龙游去市朝空。千年王气浮清洛，万古坤灵镇碧嵩。欲问向来陵谷事，野桃无语泪花红。
睹军回戈:关中群盗已心离，关外犹闻羽檄飞。御苑绿莎嘶战马，禁城寒月捣征衣。漫教韩信兵涂地，不及刘琨啸解围。昨日屯军还夜遁，满车空载洛神归。
中渡晚眺:魏王堤畔草如烟，有客伤时独扣舷。妖气欲昏唐社稷，夕阳空照汉山川。千重碧树笼春苑，万缕红霞衬碧天。家寄杜陵归不得，一回回首一潸然。
河内别村业闲题:阮氏清风竹巷深，满溪松竹似山阴。门当谷路多樵客，地带河声足水禽。闲伴尔曹虽适意，静思吾道好沾襟。邻翁莫问伤时事，一曲高歌夕照沈。
闻官军继至未睹凯旋:嫖姚何日破重围，秋草深来战马肥。已有孔明传将略，更闻王导得神机。阵前鼙鼓晴应响，城上乌鸢饱不飞。何事小臣偏注目，帝乡遥羡白云归。
和集贤侯学士分司丁侍御秋日雨霁之作:洛岸秋晴夕照长，凤楼龙阙倚清光。玉泉山净云初散，金谷树多风正凉。席上客知蓬岛路，坐中寒有柏台霜。多惭十载游梁士，却伴宾鸿入帝乡。
题安定张使君:器度风标合出尘，桂宫何负一枝新。成丹始见金无滓，冲斗方知剑有神。愤气不销头上雪，政声空布海边春。中兴若继开元事，堪向龙池作近臣。
洛北村居:十亩松篁百亩田，归来方属大兵年。岩边石室低临水，云外岚峰半入天。鸟势去投金谷树，钟声遥出上阳烟。无人说得中兴事，独倚斜晖忆仲宣。
对梨花赠皇甫秀才:林上梨花雪压枝，独攀琼艳不胜悲。依前此地逢君处，还是去年今日时。且恋残阳留绮席，莫推红袖诉金卮。腾腾战鼓正多事，须信明朝难重持。
立春:青帝东来日驭迟，暖烟轻逐晓风吹。罽袍公子樽前觉，锦帐佳人梦里知。雪圃乍开红菜甲，彩幡新翦绿杨丝。殷勤为作宜春曲，题向花笺帖绣楣。
村笛:箫韶九奏韵凄锵，曲度虽高调不伤。却见孤村明月夜，一声牛笛断人肠。
题李斯传:蜀魄湘魂万古悲，未悲秦相死秦时。临刑莫恨仓中鼠，上蔡东门去自迟。
离筵诉酒:感君情重惜分离，送我殷勤酒满卮。不是不能判酩酊，却忧前路酒醒时。
题吉涧卢拾遗庄:主人西游去不归，满溪春雨长春薇。怪来马上诗情好，印破青山白鹭飞。
题颍源庙:曾是巢由栖隐地，百川唯说颍源清。微波乍向云根吐，去浪遥冲雪嶂横。万木倚檐疏干直，群峰当户晓岚晴。临川试问尧年事，犹被封人劝濯缨。
东游远归:扣角干名计已疏，剑歌休恨食无鱼。辞家柳絮三春半，临路槐花七月初。江上欲寻渔父醉，日边时得故人书。青云不识杨生面，天子何由问子虚。
新正日商南道中作寄李明府:相看又见岁华新，依旧杨朱拭泪巾。踏雪偶因寻戴客，论文还比聚星人。嵩山不改千年色，洛邑长生一路尘。今日与君同避世，却怜无事是家贫。
题许浑诗卷:江南才子许浑诗，字字清新句句奇。十斛明珠量不尽，惠休虚作碧云词。
赠礼佛名者:何用辛勤礼佛名，我从无得到真庭。寻思六祖传心印，可是从来读藏经。
上元县（浙西作）:南朝三十六英雄，角逐兴亡尽此中。有国有家皆是梦，为龙为虎亦成空。残花旧宅悲江令，落日青山吊谢公。止竟霸图何物在，石麟无主卧秋风。
江上逢史馆李学士:前年分袂陕城西，醉凭征轩日欲低。去浪指期鱼必变，出门回首马空嘶。关河自此为征垒，城阙于今陷战鼙。谁谓世途陵是谷，燕来还识旧巢泥。
金陵图:谁谓伤心画不成，画人心逐世人情。君看六幅南朝事，老木寒云满故城。
谒蒋帝庙:建业城边蒋帝祠，素髯清骨旧风姿。江声似激秦军破，山势如匡晋祚危。残雪岭头明组练，晚霞檐外簇旌旗。金陵客路方流落，空祝回銮奠酒卮。
闻再幸梁洋:才喜中原息战鼙，又闻天子幸巴西。延烧魏阙非关燕，大狩陈仓不为鸡。兴庆玉龙寒自跃，昭陵石马夜空嘶。遥思万里行宫梦，太白山前月欲低。
王道者:五云遥指海中央，金鼎曾传肘后方。三岛路岐空有月，十洲花木不知霜。因携竹杖闻龙气，为使仙童带橘香。应笑我曹身是梦，白头犹自学诗狂。
陪金陵府相中堂夜宴:满耳笙歌满眼花，满楼珠翠胜吴娃。因知海上神仙窟，只似人间富贵家。绣户夜攒红烛市，舞衣晴曳碧天霞。却愁宴罢青蛾散，杨子江头月半斜。
和侯秀才同友生泛舟溪中相招之作:嵇阮相将棹酒船，晚风侵浪水侵舷。轻如控鲤初离岸，远似乘槎欲上天。雨外鸟归吴苑树，镜中人入洞庭烟。凭君不用回舟疾，今夜西江月正圆。
赠野童:羡尔无知野性真，乱搔蓬发笑看人。闲冲暮雨骑牛去，肯问中兴社稷臣。
代书寄马:驱驰曾在五侯家，见说初生自渥洼。鬃白似披梁苑雪，颈肥如扑杏园花。休嫌绿绶嘶贫舍，好著红缨入使衙。稳上云衢千万里，年年长踏魏堤沙。
题淮阴侯庙:满把椒浆奠楚祠，碧幢黄钺旧英威。能扶汉代成王业，忍见唐民陷战机。云梦去时高鸟尽，淮阴归日故人稀。如何不借平齐策，空看长星落贼围。
观浙西府相畋游:十里旌旗十万兵，等闲游猎出军城。紫袍日照金鹅斗，红旆风吹画虎狞。带箭彩禽云外落，避雕寒兔月中惊。归来一路笙歌满，更有仙娥载酒迎。
官庄:谁氏园林一簇烟，路人遥指尽长叹。桑田稻泽今无主，新犯香醪没入官。
解维:又解征帆落照中，暮程还过秣陵东。二年辛苦烟波里，赢得风姿似钓翁。
雨霁池上作呈侯学士:鹿巾藜杖葛衣轻，雨歇池边晚吹清。正是如今江上好，白鳞红稻紫莼羹。
题姑苏凌处士庄:一簇林亭返照间，门当官道不曾关。花深远岸黄莺闹，雨急春塘白鹭闲。载酒客寻吴苑寺，倚楼僧看洞庭山。怪来话得仙中事，新有人从物外还。
江亭酒醒却寄维扬饯客:别筵人散酒初醒，江步黄昏雨雪零。满坐绮罗皆不见，觉来红树背银屏。
台城:江雨霏霏江草齐，六朝如梦鸟空啼。无情最是台城柳，依旧烟笼十里堤。
赠渔翁:草衣荷笠鬓如霜，自说家编楚水阳。满岸秋风吹枳橘，绕陂烟雨种菰蒋。芦刀夜鲙红鳞腻，水甑朝蒸紫芋香。曾向五湖期范蠡，尔来空阔久相忘。
过扬州:当年人未识兵戈，处处青楼夜夜歌。花发洞中春日永，月明衣上好风多。淮王去后无鸡犬，炀帝归来葬绮罗。二十四桥空寂寂，绿杨摧折旧官河。
寄右省李起居:已向鸳行接雁行，便应双拜紫薇郎。才闻阙下征书急，已觉回朝草诏忙。白马似怜朱绂贵，彩衣遥惹御炉香。多惭十载游梁客，未换青襟侍素王。
漳亭驿小樱桃:当年此树正花开，五马仙郎载酒来。李白已亡工部死，何人堪伴玉山颓。
酬吴秀才霅川相送:一叶南浮去似飞，楚乡云水本无依。离心不忍闻春鸟，病眼何堪送落晖。掺袂客从花下散，棹舟人向镜中归。夫君别我应惆怅，十五年来识素衣。
对雨独酌:榴花新酿绿于苔，对雨闲倾满满杯。荷锸醉翁真达者，卧云逋客竟悠哉。能诗岂是经时策，爱酒原非命世才。门外绿萝连洞口，马嘶应是步兵来。
夏初与侯补阙江南有约同泛淮汴西赴行朝庄…四韵吊之:本约同来谒帝阍，忽随川浪去东奔。九重圣主方虚席，千里高堂尚倚门。世德只应荣伯仲，诗名终自付儿孙。遥怜月落清淮上，寂寞何人吊旅魂。
汴堤行:欲上隋堤举步迟，隔云烽燧叫非时。才闻破虏将休马，又道征辽再出师。朝见西来为过客，暮看东去作浮尸。绿杨千里无飞鸟，日落空投旧店基。
旅次甬西见儿童以竹枪纸旗戏为阵列…余因感之:已闻三世没军营，又见儿孙学战争。见尔此言堪恸哭，遣予何日望时平。
自孟津舟西上雨中作:秋烟漠漠雨濛濛，不卷征帆任晚风。百口寄安沧海上，一身逃难绿林中。来时楚岸杨花白，去日隋堤蓼穗红。却到故园翻似客，归心迢递秣陵东。
含山店梦觉作:曾为流离惯别家，等闲挥袂客天涯。灯前一觉江南梦，惆怅起来山月斜。
题貂黄岭官军:散骑萧萧下太行，远从吴会去陈仓。斜风细雨江亭上，尽日凭栏忆楚乡。
过内黄县:相州吹角欲斜阳，匹马摇鞭宿内黄。僻县不容投刺客，野陂时遇射雕郎。云中粉堞新城垒，店后荒郊旧战场。犹指去程千万里，秣陵烟树在何乡。
杂感:莫悲建业荆榛满，昔日繁华是帝京。莫爱广陵台榭好，也曾芜没作荒城。鱼龙爵马皆如梦，风月烟花岂有情。行客不劳频怅望，古来朝市叹衰荣。
垣县山中寻李书记山居不遇，留题河次店:白云红树绕琅东，名鸟群飞古画中。仙吏不知何处隐，山南山北雨蒙蒙。
送人游并汾:风雨萧萧欲暮秋，独携孤剑塞垣游。如今虏骑方南牧，莫过阴关第一州。
江上题所居:故人相别尽朝天，苦竹江头独闭关。落日乱蝉萧帝寺，碧云归鸟谢家山。青州从事来偏熟，泉布先生老渐悭。不是对花长酩酊，永嘉时代不如闲。
婺州屏居蒙右省王拾遗车枉降访病中延候不得因成寄谢:三年流落卧漳滨，王粲思家拭泪频。画角莫吹残月夜，病心方忆故园春。自为江上樵苏客，不识天边侍从臣。怪得白鸥惊去尽，绿萝门外有朱轮。
将卜兰芷村居留别郡中在仕:兰芷江头寄断蓬，移家空载一帆风。伯伦嗜酒还因乱，平子归田不为穷。避世漂零人境外，结茅依约画屏中。从今隐去应难觅，深入芦花作钓翁。
和陆谏议避地寄东阳进退未决见寄:未归天路紫云深，暂驻东阳岁月侵。入洛声华当世重，闵周章句满朝吟。开炉夜看黄芽鼎，卧瓮闲欹白玉簪。读易草玄人不会，忧君心是致君心。
山墅闲题:逦迤前冈厌后冈，一川桑柘好残阳。主人馈饷炊红黍，邻父携竿钓紫鲂。静极却嫌流水闹，闲多翻笑野云忙。有名不那无名客，独闭衡门避建康。
江上逢故人:前年送我曲江西，红杏园中醉似泥。今日逢君越溪上，杜鹃花发鹧鸪啼。来时旧里人谁在，别后沧波路几迷。江畔玉楼多美酒，仲宣怀土莫凄凄。
旅中感遇寄呈李秘书昆仲:南望愁云锁翠微，谢家楼阁雨霏霏。刘桢病后新诗少，阮籍贫来好客稀。犹喜故人天外至，许将孤剑日边归。怀乡不怕严陵笑，只待秋风别钓矶。
东阳酒家赠别二绝句:送君同上酒家楼，酩酊翻成一笑休。正是落花饶怅望，醉乡前路莫回头。天涯方叹异乡身，又向天涯别故人。明日五更孤店月，醉醒何处泪沾巾。
江上村居:本无踪迹恋柴扃，世乱须教识道情。颠倒梦魂愁里得，撅奇诗句望中生。花缘艳绝栽难好，山为看多咏不成。闻道汉军新破虏，使来仍说近离京。
江外思乡:年年春日异乡悲，杜曲黄莺可得知。更被夕阳江岸上，断肠烟柳一丝丝。
梦入关:梦中乘传过关亭，南望莲峰簇簇青。马上正吟归去好，觉来江月满前庭。
送人归上国:送君江上日西斜，泣向江边满树花。若见青云旧相识，为言流落在天涯。
闻春鸟:云晴春鸟满江村，还似长安旧日闻。红杏花前应笑我，我今憔悴亦羞君。
樱桃树:记得初生雪满枝，和蜂和蝶带花移。而今花落游蜂去，空作主人惆怅诗。
独鹤:夕阳滩上立裴回，红蓼风前雪翅开。应为不知栖宿处，几回飞去又飞来。
新栽竹:寂寞阶前见此君，绕栏吟罢却沾巾。异乡流落谁相识，唯有丛篁似主人。
稻田:绿波春浪满前陂，极目连云罢亚肥。更被鹭鹚千点雪，破烟来入画屏飞。
庭前菊:为忆长安烂熳开，我今移尔满庭栽。红兰莫笑青青色，曾向龙山泛酒来。
燕来:去岁辞巢别近邻，今来空讶草堂新。花开对语应相问，不是村中旧主人。
倚柴关:杖策无言独倚关，如痴如醉又如闲。孤吟尽日何人会，依约前山似故山。
题七步廊:席门无计那残阳，更接檐前七步廊。不羡东都丞相宅，每行吟得好篇章。
语松竹:庭前芳草绿于袍，堂上诗人欲二毛。多病不禁秋寂寞，雨松风竹莫骚骚。
江边吟:江边烽燧几时休，江上行人雪满头。谁信乱离花不见，只应惆怅水东流。陶潜政事千杯酒，张翰生涯一叶舟。若有片帆归去好，可堪重倚仲宣楼。
江南送李明府入关:雨花烟柳傍江村，流落天涯酒一樽。分首不辞多下泪，回头唯恐更消魂。我为孟馆三千客，君继宁王五代孙。正是中兴磐石重，莫将憔悴入都门。
送福州王先辈南归:豫章城下偶相逢，自说今方遇至公。八韵赋吟梁苑雪，六铢衣惹杏园风。名标玉籍仙坛上，家寄闽山画障中。明日一杯何处别，绿杨烟岸雨蒙蒙。
夜雪泛舟游南溪:大江西面小溪斜，入竹穿松似若耶。两岸严风吹玉树，一滩明月晒银砂。因寻野渡逢渔舍，更泊前湾上酒家。去去不知归路远，棹声烟里独呕哑。
江行西望:西望长安白日遥，半年无事驻兰桡。欲将张翰秋江雨，画作屏风寄鲍昭。
铜仪:铜仪一夜变葭灰，暖律还吹岭上梅。已喜汉官今再睹，更惊尧历又重开。窗中远岫青如黛，门外长江绿似苔。谁念闭关张仲蔚，满庭春雨长蒿莱。
含香:含香高步已难陪，鹤到清霄势未回。遇物旋添芳草句，逢春宁滞碧云才。微红几处花心吐，嫩绿谁家柳眼开。却去金銮为近侍，便辞鸥鸟不归来。
春云:春云春水两溶溶，倚郭楼台晚翠浓。山好只因人化石，地灵曾有剑为龙。官辞凤阙频经岁，家住峨嵋第几峰。王粲不知多少恨，夕阳吟断一声钟。
云散:云散天边落照和，关关春树鸟声多。刘伶避世唯沈醉，甯戚伤时亦浩歌。已恨岁华添皎镜，更悲人事逐颓波。青云自有鹓鸿待，莫说他山好薜萝。
袁州作:家家生计只琴书，一郡清风似鲁儒。山色东南连紫府，水声西北属洪都。烟霞尽入新诗卷，郭邑闲开古画图。正是江村春酒熟，更闻春鸟劝提壶。
题袁州谢秀才所居:主人年少已能诗，更有松轩挂夕晖。芳草似袍连径合，白云如鸟傍檐飞。但将竹叶消春恨，莫遣杨花上客衣。若有前山好烟雨，与君吟到暝钟归。
谒巫山庙:乱猿啼处访高唐，路入烟霞草木香。山色未能忘宋玉，水声犹似哭襄王。朝朝暮暮阳台下，为雨为云楚国亡。惆怅庙前无限柳，春来空斗画眉长。
鹧鸪:南禽无侣似相依，锦翅双双傍马飞。孤竹庙前啼暮雨，汨罗祠畔吊残晖。秦人只解歌为曲，越女空能画作衣。懊恼泽家非有恨，年年长忆凤城归。
宿蓬船:夜来江雨宿蓬船，卧听淋铃不忍眠。却忆紫微情调逸，阻风中酒过年年。
送李秀才归荆溪:八月中秋月正圆，送君吟上木兰船。人言格调胜玄度，我爱篇章敌浪仙。晚渡去时冲细雨，夜滩何处宿寒烟。楚王宫去阳台近，莫倚风流滞少年。
洪州送西明寺省上人游福建:记得初骑竹马年，送师来往御沟边。荆榛已失当时路，槐柳全无旧日烟。远自嵇山游楚泽，又从庐岳去闽川。新春阙下应相见，红杏花中觅酒仙。
泛鄱阳湖:四顾无边鸟不飞，大波惊隔楚山微。纷纷雨外灵均过，瑟瑟云中帝子归。迸鲤似棱投远浪，小舟如叶傍斜晖。鸱夷去后何人到，爱者虽多见者稀。
黄藤山下闻猿:黄藤山下驻归程，一夜号猿吊旅情。入耳便能生百恨，断肠何必待三声。穿云宿处人难见，望月啼时兔正明。好笑五陵年少客，壮心无事也沾缨。
章江作:杜陵归客正裴回，玉笛谁家叫落梅。之子棹从天外去，故人书自日边来。杨花慢惹霏霏雨，竹叶闲倾满满杯。欲问维扬旧风月，一江红树乱猿哀。
饶州馀干县琵琶洲有故韩宾客宣城裴尚书修行…因以和吟:琵琶洲近斗牛星，鸾凤曾于此放情。已觉地灵因昴降，更闻川媚有珠生。一滩红树留佳气，万古清弦续政声。戟户尽移天上去，里人空说旧簪缨。
九江逢卢员外:前年风月宿琴堂，大媚仙山近帝乡。别后几沾新雨露，乱来犹记旧篇章。陶潜岂是铜符吏，田凤终为锦帐郎。莫怪相逢倍惆怅，九江烟月似潇湘。
南昌晚眺:南昌城郭枕江烟，章水悠悠浪拍天。芳草绿遮仙尉宅，落霞红衬贾人船。霏霏阁上千山雨，嘒嘒云中万树蝉。怪得地多章句客，庾家楼在斗牛边。
衢州江上别李秀才:千山红树万山云，把酒相看日又曛。一曲离歌两行泪，更知何地再逢君。
湘中作:千重烟树万重波，因便何妨吊汨罗。楚地不知秦地乱，南人空怪北人多。臣心未肯教迁鼎，天道还应欲止戈。否去泰来终可待，夜寒休唱饭牛歌。
桐庐县作:钱塘江尽到桐庐，水碧山青画不如。白羽鸟飞严子濑，绿蓑人钓季鹰鱼。潭心倒影时开合，谷口闲云自卷舒。此境只应词客爱，投文空吊木玄虚。
东阳赠别:绣袍公子出旌旗，送我摇鞭入翠微。大抵行人难诉酒，就中辞客易沾衣。去时此地题桥去，归日何年佩印归。无限别情言不得，回看溪柳恨依依。
寄湖州舍弟:半年江上怆离襟，把得新诗喜又吟。多病似逢秦氏药，久贫如得顾家金。云烟但有穿杨志，尘土多无作吏心。何况别来词转丽，不愁明代少知音。
抚州江口雨中作:江上闲冲细雨行，满衣风洒绿荷声。金骝掉尾横鞭望，犹指庐陵半日程。
东林寺再遇僧益大德:见师初事懿皇朝，三殿归来白马骄。上讲每教倾国听，承恩偏得内官饶。当时可爱人如画，今日相逢鬓已凋。若向君门逢旧友，为传音信到云霄。
西塞山下作:西塞山前水似蓝，乱云如絮满澄潭。孤峰渐映湓城北，片月斜生梦泽南。爨动晓烟烹紫蕨，露和香蒂摘黄柑。他年却棹扁舟去，终傍芦花结一庵。
夏口行寄婺州诸弟:回头烟树各天涯，婺女星边远寄家。尽眼楚波连梦泽，满衣春雪落江花。双双得伴争如雁，一一归巢却羡鸦。谁道我随张博望，悠悠空外泛仙槎。
南省伴直（甲寅年自江南到京后作）:文昌二十四仙曹，尽倚红檐种露桃。一洞烟霞人迹少，六行槐柳鸟声高。星分夜彩寒侵帐，兰惹春香绿映袍。何事爱留诗客宿，满庭风雨竹萧骚。
投寄旧知:却将憔悴入都门，自喜青霄足故人。万里有家留百越，十年无路到三秦。摧残不是当时貌，流落空余旧日贫。多谢青云好知己，莫教归去重沾巾。
题汧阳县马跑泉李学士别业:水满寒塘菊满篱，篱边无限彩禽飞。西园夜雨红樱熟，南亩清风白稻肥。草色自留闲客住，泉声如待主人归。九霄岐路忙于火，肯恋斜阳守钓矶。
绛州过夏留献郑尚书:朝朝沈醉引金船，不觉西风满树蝉。光景暗消银烛下，梦魂长寄玉轮边。因循每被时流诮，奋发须由国士怜。明月客肠何处断，绿槐风里独扬鞭。
绥州作:雕阴无树水难流，雉堞连云古帝州。带雨晚驼鸣远戍，望乡孤客倚高楼。明妃去日花应笑，蔡琰归时鬓已秋。一曲单于暮烽起，扶苏城上月如钩。
与东吴生相遇（及第后出关作）:十年身事各如萍，白首相逢泪满缨。老去不知花有态，乱来唯觉酒多情。贫疑陋巷春偏少，贵想豪家月最明。且对一尊开口笑，未衰应见泰阶平。
庭前桃:曾向桃源烂漫游，也同渔父泛仙舟。皆言洞里千株好，未胜庭前一树幽。带露似垂湘女泪，无言如伴息妫愁。五陵公子饶春恨，莫引香风上酒楼。
宜君县比卜居不遂，留题王秀才别墅二首:本期同此卧林丘，榾柮炉前拥布裘。何事却骑羸马去，白云红树不相留。明月严霜扑皂貂，羡君高卧正逍遥。门前积雪深三尺，火满红炉酒满瓢。
鄜州留别张员外:江南相送君山下，塞北相逢朔漠中。三楚故人皆是梦，十年陈事只如风。莫言身世他时异，且喜琴尊数日同。惆怅却愁明日别，马嘶山店雨蒙蒙。
病中闻相府夜宴戏赠集贤卢学士:满筵红蜡照香钿，一夜歌钟欲沸天。花里乱飞金错落，月中争认绣连乾。尊前莫话诗三百，醉后宁辞酒十千。无那两三新进士，风流长得饮徒怜。
过樊川旧居（时在华州驾前奉使入蜀作）:却到樊川访旧游，夕阳衰草杜陵秋。应刘去后苔生阁，稽阮归来雪满头。能说乱离惟有燕，解偷闲暇不如鸥。千桑万海无人见，横笛一声空泪流。
长安旧里:满目墙匡春草深，伤时伤事更伤心。车轮马迹今何在，十二玉楼无处寻。
过渼陂怀旧:辛勤曾寄玉峰前，一别云溪二十年。三径荒凉迷竹树，四邻凋谢变桑田。渼陂可是当时事，紫阁空余旧日烟。多少乱离无处问，夕阳吟罢涕潸然。
汧阳间（一作汧阳县阁）:汧水悠悠去似絣，远山如画翠眉横。僧寻野渡归吴岳，雁带斜阳入渭城。边静不收蕃帐马，地贫惟卖陇山鹦。牧童何处吹羌笛，一曲梅花出塞声。
焦崖阁:李白曾歌蜀道难，长闻白日上青天。今朝夜过焦崖阁，始信星河在马前。
姬人养蚕:昔年爱笑蚕家妇，今日辛勤自养蚕。仍道不愁罗与绮，女郎初解织桑篮。
长干塘别徐茂才:乱离时节别离轻，别酒应须满满倾。才喜相逢又相送，有情争得似无情。
白牡丹:闺中莫妒新妆妇，陌上须惭傅粉郎。昨夜月明浑似水，入门唯觉一庭香。
悯耕者:何代何王不战争，尽从离乱见清平。如今暴骨多于土，犹点乡兵作戍兵。
壶关道中作:处处兵戈路不通，却从山北去江东。黄昏欲到壶关寨，匹马寒嘶野草中。
题酒家:酒绿花红客爱诗，落花春岸酒家旗。寻思避世为逋客，不醉长醒也是痴。
仆者杨金:半年辛苦葺荒居，不独单寒腹亦虚。努力且为田舍客，他年为尔觅金鱼。
春陌二首:满街芳草卓香车，仙子门前白日斜。肠断东风各回首，一枝春雪冻梅花。嫩烟轻染柳丝黄，句引花枝笑凭墙。马上王孙莫回首，好风偏逐羽林郎。
中酒:南邻酒熟爱相招，蘸甲倾来绿满瓢。一醉不知三日事，任他童稚作渔樵。
暴雨:江村入夏多雷雨，晓作狂霖晚又晴。波浪不知深几许，南湖今与北湖平。
独吟（以下四首，俱悼亡姬作）:默默无言恻恻悲，闲吟独傍菊花篱。只今已作经年别，此后知为几岁期。开箧每寻遗念物，倚楼空缀悼亡诗。夜来孤枕空肠断，窗月斜辉梦觉时。
悔恨:六七年来春又秋，也同欢笑也同愁。才闻及第心先喜，试说求婚泪便流。几为妒来频敛黛，每思闲事不梳头。如今悔恨将何益，肠断千休与万休。
晏起:尔来中酒起常迟，卧看南山改旧诗。开户日高春寂寂，数声啼鸟上花枝。
幽居春思:绿映红藏江上村，一声鸡犬似山源。闭门尽日无人到，翠羽春禽满树喧。
思归引:越鸟南翔雁北飞，两乡云路各言归。如何我是飘飘者，独向江头恋钓矶。
与小女:见人初解语呕哑，不肯归眠恋小车。一夜娇啼缘底事，为嫌衣少缕金华。
虎迹:白额频频夜到门，水边踪迹渐成群。我今避世栖岩穴，岩穴如何又见君。
买酒不得:停尊待尔怪来迟，手挈空瓶毷氉归。满面春愁消不得，更看溪鹭寂寥飞。
得故人书:正向溪头自采苏，青云忽得故人书。殷勤问我归来否，双阙而今画不如。
洪州送僧游福建:八月风波似鼓鼙，可堪波上各东西。殷勤早作归来计，莫恋猿声住建溪。
闻回戈军:上将鏖兵又欲旋，翠华巡幸已三年。营中不用栽杨柳，愿戴儒冠为控弦。
南邻公子:南邻公子夜归声，数炬银灯隔竹明。醉凭马鬃扶不起，更邀红袖出门迎。
忆小女银娘:睦州江上水门西，荡桨扬帆各解携。今日天涯夜深坐，断肠偏忆阿银犁。
女仆阿汪:念尔辛勤岁已深，乱离相失又相寻。他年待我门如市，报尔千金与万金。
河清县河亭:由来多感莫凭高，竟日衷肠似有刀。人事任成陵与谷，大河东去自滔滔。
钟陵夜阑作:钟陵风雪夜将深，坐对寒江独苦吟。流落天涯谁见问，少卿应识子卿心。
悼杨氏妓琴弦:魂归寥廓魄归烟，只住人间十八年。昨日施僧裙带上，断肠犹系琵琶弦。
残花:江头沈醉泥斜晖，却向花前恸哭归。惆怅一年春又去，碧云芳草两依依。
咸阳怀古:城边人倚夕阳楼，城上云凝万古愁。山色不知秦苑废，水声空傍汉宫流。李斯不向仓中悟，徐福应无物外游。莫怪楚吟偏断骨，野烟踪迹似东周。
和同年韦学士华下途中见寄:绿杨城郭雨凄凄，过尽千轮与万蹄。送我独游三蜀路，羡君新上九霄梯。马惊门外山如活，花笑尊前客似泥。正是清和好时节，不堪离恨剑门西。
春愁:自有春愁正断魂，不堪芳草思王孙。落花寂寂黄昏雨，深院无人独倚门。
伤灼灼（灼灼，蜀之丽人也）:尝闻灼灼丽于花，云髻盘时未破瓜。桃脸曼长横绿水，玉肌香腻透红纱。多情不住神仙界，薄命曾嫌富贵家。流落锦江无处问，断魂飞作碧天霞。
汉州:比侬初到汉州城，郭邑楼台触目惊。松桂影中旌旆色，芰荷风里管弦声。人心不似经离乱，时运还应却太平。十日醉眠金雁驿，临岐无恨脸波横。
长安清明:蚤是伤春梦雨天，可堪芳草更芊芊。内官初赐清明火，上相闲分白打钱。紫陌乱嘶红叱拨，绿杨高映画秋千。游人记得承平事，暗喜风光似昔年。
和人春暮书事寄崔秀才:半掩朱门白日长，晚风轻堕落梅妆。不知芳草情何限，只怪游人思易伤。才见早春莺出谷，已惊新夏燕巢梁。相逢只赖如渑酒，一曲狂歌入醉乡。
古离别:一生风月供惆怅，到处烟花恨别离。止竟多情何处好，少年长抱少年悲。
边上逢薛秀才话旧:前年同醉武陵亭，绝倒闲谭坐到明。也有绛唇歌白雪，更怜红袖夺金觥。秦云一散如春梦，楚市千烧作故城。今日皤然对芳草，不胜东望涕交横。
使院黄葵花:薄妆新著淡黄衣，对捧金炉侍醮迟。向月似矜倾国貌，倚风如唱步虚词。乍开檀炷疑闻语，试与云和必解吹。为报同人看来好，不禁秋露即离披。
摇落:摇落秋天酒易醒，凄凄长似别离情。黄昏倚柱不归去，肠断绿荷风雨声。
奉和左司郎中春物暗度感而成章:才喜新春已暮春，夕阳吟杀倚楼人。锦江风散霏霏雨，花市香飘漠漠尘。今日尚追巫峡梦，少年应遇洛川神。有时自患多情病，莫是生前宋玉身。
令狐亭:若非天上神仙宅，须是人间将相家。想得当时好烟月，管弦吹杀后庭花。
捣练篇:月华吐艳明烛烛，青楼妇唱捣衣曲。白袷丝光织鱼目，菱花绶带鸳鸯簇。临风缥缈叠秋雪，月下丁冬捣寒玉。楼兰欲寄在何乡，凭人与系征鸿足。
下邽感旧:昔为童稚不知愁，竹马闲乘绕县游。曾为看花偷出郭，也因逃学暂登楼。招他邑客来还醉，儳得先生去始休。今日故人何处问，夕阳衰草尽荒丘。
涂次逢李氏兄弟感旧:御沟西面朱门宅，记得当时好弟兄。晓傍柳阴骑竹马，夜隈灯影弄先生。巡街趁蝶衣裳破，上屋探雏手脚轻。今日相逢俱老大，忧家忧国尽公卿。
龙潭（一作僧应物诗）:激石悬流雪满湾，九龙潜处野云闲。欲行甘雨四天下，且隐澄潭一顷间。浪引浮槎依北岸，波分晚日见东山。垂髯傥遇穆王驾，阆苑周流应未还。
江上别李秀才:前年相送灞陵春，今日天涯各避秦。莫向尊前惜沈醉，与君俱是异乡人。
洗竹:道院竹繁教略洗，鸣琴酌酒看扶疏。不图结实来双凤，且要长竿钓巨鱼。锦箨裁冠添散逸，玉芽修馔称清虚。有时记得三天事，自向琅玕节下书。
庾楼晓望:独凭朱槛亦凌晨，山色初明水色新。竹雾晓笼衔岭月，蘋风暖送过江春。子城阴处犹残雪，衙鼓声前未有尘。三百年来庾楼上，曾经多少望乡人。
送芮尊师:石上菖蒲节节灵，先生服食得长生。早知避世忧身老，近日登山觉步轻。黄鹤待传蓬岛信，丹书应换蕊宫名。他年控鲤升天去，庐岳逋民愿从行。
远闻本郡行春到旧山二首:一身从宦留京邑，五马遥闻到旧山。已领烟霞光野径，深惭老幼候柴关。清风借响松筠外，画隼停晖水石间。定掩溪名在图传，共知轩盖此登攀。
宿新安村步:淅淅寒流涨浅沙，月明空渚遍芦花。离人偶宿孤村下，永夜闻砧一两家。
御试后进诗:三时赐食天厨近，再宿偷吟禁漏清。二十五家齐拔宅，人间已写上升名。
春日咏梅花:靓妆才罢粉痕新，迨晓风回散玉尘。若遣有情应怅望，已兼残雪又兼春。
长安春望:明时不敢卧烟霞，又见秦城换物华。残雪未销双凤阙，新春已发五侯家。甘贫只拟长缄酒，忍病犹期强采花。故国别来桑柘尽，十年兵践海西艖。
过黄牛峡:黄牛来势泻巴川，叠日孤舟逐峡前。雷电夜惊猿落树，波涛愁恐客离船。盘涡逆入嵌空地，断壁高分缭绕天。多少人经过此去，一生魂梦怕潺湲。
逢道者:纵意出山无远近，还如孤鹤在空虚。昔年亲种树皆老，此世相逢人自疏。野叶细苞深洞药，岩萝闲束古仙书。只寻隐迹归何处，方说烟霞不定居。
边情:穷荒始得静天骄，又说天兵拟渡辽。圣主尚嫌蕃界近，将军莫恨汉庭遥。草枯朔野春难发，冰结河源夏半销。惆怅临戎皆效国，岂无人似霍嫖姚。
赠李司徒:承家拓定陇关西，勋贵名应上将齐。金库夜开龙甲冷，玉堂秋闭凤笙低。欢筵每恕娇娥醉，闲枥犹惊战马嘶。长怪鲁儒头枉白，不亲弓剑觅丹梯。
送卢尚书赴灵武:西北正传烽候急，灵州共喜信臣居。从军尽是清才去，属郡无非大将除。新地进图移汉界，古城遗碣见蕃书。山川不异江湖景，宾馆常闻食有鱼。
投翰林张侍郎:举家贫拾海边樵，来认仙宗在碧霄。丹穴虽无凡羽翼，灵椿还向细枝条。九衢马识他门少，十载身辞故国遥。愿与吾君作霖雨，且应平地活枯苗。
投翰林萧侍郎:九仞墙边绝路岐，野才非合自求知。灵湫岂要鱼栖浪，仙桂那容鸟寄枝。纤草不销春气力，微尘还助岳形仪。从来为学投文镜，文镜如今更有谁。
宴驸马宅:牙香禁乐镇相携，日日君恩降紫泥。红药院深人半醉，绿杨门掩马频嘶。座中古物多仙意，壁上新诗有御题。别向庭芜寘吟石，不教宫妓踏成蹊。
边将:上马乘秋欲建勋，飞弧夜阙出师频。若无紫塞烟尘事，谁识青楼歌舞人。战骨沙中金镞在，贺筵花畔玉蝉新。由来边卒皆如此，只是君门合杀身。
赠水军都将:平生为有安邦术，便别秋曹最上阶。战舰却容儒客卧，公厅唯伴野僧斋。裁书榭迥冰胶笔，养药堂深藓惹鞋。直待门前见幢节，始应高惬圣君怀。
赠九江太守:江头暂驻木兰船，渔父来夸太守贤。二邑旋添新户口，四营渐废旧戈鋋。笙歌不似经荒后，礼乐犹如未战前。昨日西亭从游骑，信旗风里说诗篇。
赠信安太守:三衢正对福星时，喜得君侯妙抚绥。甲士散教耕垄亩，书生闲许从旌旗。条章最是贫家喜，禾黍仍防别郡饥。昨日中官说天意，即飞丹诏立新碑。
赠江都郑明府:他人岂是称才术，才术须观力有馀。兵乱几年临剧邑，公清终日似闲居。床头怪石神仙画，箧里华笺将相书。更欲栖踪近彭泽，香炉峰下结茅庐。
赠南昌宰:假邑邀真邑命分，明庭元有至公存。每锄奸弊同荆棘，唯抚孤惸似子孙。折狱不曾偏下笔，灵襟长是大开门。新衔便合兼朱绂，应待苍生更举论。
赠丘衙推:仙都高处掩柴扉，人世闻名见者稀。诗逸不拘凡对属，易穷皆达圣玄微。偶携童稚离青嶂，便被君侯换白衣。任醉宾筵莫深隐，绮罗丝竹胜渔矶。
献所知:迹熟荀家见弟兄，九霄同与指前程。吹嘘渐觉馨香出，梦寐长疑羽翼生。住僻骅骝皆识路，来频鹦鹉亦知名。登龙不敢怀他愿，只望为霖致太平。
投所知:十五年看帝里春，一枝头白未酬身。自闻离乱开公道，渐数孤平少屈人。劣马再寻商岭路，扁舟重寄越溪滨。省郎门似龙门峻，应借风雷变涸鳞。
南康夜宴东溪留别郡守陆郎中:飘然野客才无取，多谢君侯独见知。竹叶樽前教驻乐，桃花纸上待君诗。香迷蛱蝶投红烛，舞拂蒹葭倚翠帷。明发别愁何处去，片帆天际酒醒时。
言怀:十载声沈觉自非，贱身元合衣荷衣。岂能得路陪先达，却拟还家望少微。战马到秋长泪落，伤禽无夜不魂飞。平生只学穿杨箭，更向何门是见机。
喜友人日南回:南游曾去海南涯，此去游人不易归。白日雾昏张夜烛，穷冬气暖著春衣。溪荒毒鸟随船啅，洞黑冤蛇出树飞。重入帝城何寂寞，共回迁客半轻肥。
下第述怀:十载长安迹未安，杏花还是看人看。名从近事方知险，诗到穷玄更觉难。世薄不惭云路晚，家贫唯怯草堂寒。如何直道为身累，坐月眠霜思枉干。
夏日题老将林亭:百战功成翻爱静，侯门渐欲似仙家。墙头雨细垂纤草，水面风回聚落花。井放辘轳闲浸酒，笼开鹦鹉报煎茶。几人图在凌烟阁，曾不交锋向塞沙。
观江南牡丹:北地花开南地风，寄根还与客心同。群芳尽怯千般态，几醉能消一番红。举世只将华胜实，真禅元喻色为空。近年明主思王道，不许新栽满六宫。
钱塘夜宴留别郡守:四方骚动一州安，夜列樽罍伴客欢。觱栗调高山阁迥，虾蟆更促海声寒。屏间佩响藏歌妓，幕外刀光立从官。沈醉不愁归棹远，晚风吹上子陵滩。
十五夜与友人对月:每到月圆思共醉，不宜同醉不成欢。一千二百如轮夜，浮世谁能得尽看。
青冢:倾国可能胜效国，无劳冥寞更思回。太真虽是承恩死，只作飞尘向马嵬。
古战场:荒骨潜销垒已平，汉家曾说此交兵。如何万古冤魂在，风雨时闻有战声。
赠段逸人:长筇自担药兼琴，话著名山即拟寻。从听世人权似火，不能烧得卧云心。
赠郑司业:晚学更求来世达，正怀非与百邪侵。古人名在今人口，不合于名不苦心。
上所知:初向众中留姓氏，敢期言下致时名。而今马亦知人意，每到门前不肯行。
别郑仁表:春雷醉别镜湖边，官显才狂正少年。红烛满汀歌舞散，美人迎上木兰船。
言怀:不将高盖竟烟尘，自向蓬茅认此身。唐祖本来成大业，岂非姚宋是平人。
叙怀:月里路从何处上，江边身合几时归。十年九陌寒风夜，梦扫芦花絮客衣。
抒怀:几出东堂谢不才，便甘闲望故山回。翻思未是离家久，更有人从外国来。
自讽:鹿鸣筵上强称贤，一送离家十四年。同隐海山烧药伴，不求丹桂却登仙。
伤贾岛:生为明代苦吟身，死作长江一逐臣。可是当时少知已，不知知己是何人。
再游西山赠许尊师:别后已闻师得道，不期犹在此山头。昔时霜鬓今如漆，疑是年光却倒流。
宫词:日透珠帘见冕旒，六宫争逐百花球。回看不觉君王去，已听笙歌在远楼。
经范蠡旧居:一变姓名离百越，越城犹在范家无。他人不见扁舟意，却笑轻生泛五湖。
题嘉陵驿:嘉陵路恶石和泥，行到长亭日已西。独倚阑干正惆怅，海棠花里鹧鸪啼。
龟山寺晚望:四面湖光绝路岐，鸊鹈飞起暮钟时。渔舟不用悬帆席，归去乘风插柳枝。
华山孤松:石罅引根非土力，冒寒犹助岳莲光。绿槐生在膏腴地，何得无心拒雪霜。
吊万人冢:兵罢淮边客路通，乱鸦来去噪寒空。可怜白骨攒孤冢，尽为将军觅战功。
长安寓怀:九衢秋雨掩闲扉，不似干名似息机。贫病却惭墙上土，年来犹自换新衣。
华下霁后晓眺:结茅幽寂近禅林，霁景烟光著柳阴。千嶂华山云外秀，万重乡思望中深。老嫌白发还偷镊，贫对春风亦强吟。花畔水边人不会，腾腾闲步一披襟。
喜弟承检登科:两篇佳句敌琼瑰，怜我三清道路开。荆璞献多还得售，桂堂恩在敢轻回。花繁不怕寻香客，榜到应倾贺喜杯。知尔苦心功业就，早携长策出山来。
蒙闽王改赐乡里:乡名文秀里光贤，别向钧台造化权。阀阅便因今日贵，德音兼与后人传。自从受赐身无力，向未酬恩骨肯镌。归阙路遥心更切，不嫌扶病倚旌旃。
访建阳马驿僧亚齐:萧萧风雨建阳溪，溪畔维舟访亚齐。一轴新诗剑潭北，十年旧识华山西。吟魂惜向江村老，空性元知世路迷。应笑乘轺青琐客，此时无暇听猿啼。
题景祥院:一溪拖碧绕崔嵬，瓶钵偏宜向此隈。农罢树阴黄犊卧，斋时山下白衣来。松多往日门人种，路是前朝释子开。三卷贝多金粟语，可能心炼得成灰。
寄舍弟承裕员外:江花岸草晚萋萋，公子王孙思合迷。无主园林饶采伐，忘情鸥鸟恣高低。长江月上鱼翻鬣，荒圃人稀獭印蹄。何事斜阳再回首，休愁离别岘山西。
文明殿受册封闽王:龙墀班听漏声长，竹帛昭勋扑御香。鸣佩洞庭辞帝主，登车故里册闽王。一千年改江山瑞，十万军蒙雨露光。吟寄短篇追往事，留文功业不寻常。
御命归乡，蒙赐锦衣:九重宣旨下丹墀，面对天颜赐锦衣。中使擎来三殿晓，宝箱开处五云飞。德音耳聆君恩重，金印腰悬己力微。更待临轩陈鼓吹，星轺便指故乡归。
奉使封闽王归京洛:泥缄紫诰御恩光，信马嘶风出洛阳。此去愿言归梓里，预凭魂梦展维桑。客程回首瞻文陛，驿路乘轺忆故乡。指日还家堪自重，恩荣昼锦贺封王。
奉使封王，次宜春驿:微宦淹留鬓已斑，此心长忆旧林泉。不因列土封千乘，争得衔恩拜二天。云断自宜乡树出，月高犹伴客心悬。夜来梦到南台上，遍看江山胜往年。
甲子岁衔命到家至榕城册封次日闽王降旌旗于新丰…饯别:登庸楼上方停乐，新市堤边又举杯。正是离情伤远别，忽闻台旨许重来。此时暂与交亲好，今日还将简册回。争得长房犹在世，缩教地近钓鱼台。
寄示儿孙:力学烧丹二十年，辛勤方得遇真仙。便随羽客归三岛，旋听霓裳适九天。得路自能酬造化，立身何必恋林泉。予家药鼎分明在，好把仙方次第传。
天祐元年以右拾遗使册闽王而作:蓬莱宫阙晓光匀，红案舁麻降紫宸。鸾奏八音谐律吕，凤衔五色显丝纶。萧何相印钧衡重，韩信斋坛雨露新。得侍丹墀官异宠，此身何幸沐恩频。
汉上登舟忆闽:汉皋亭畔起西风，半挂征帆立向东。久客自怜归路近，算程不怕酒觞空。参差雁阵天初碧，零落渔家蓼欲红。一片归心随去棹，愿言指日拜文翁。
对雨述怀示弟承检:淋淋霎霎结秋霖，欲使秦城叹陆沈。晓势遮回朝客马，夜声滴破旅人心。青苔重叠封颜巷，白发萧疏引越吟。不有惠连同此景，江南归思几般深。
题故居:一为鹅子二连花，三望青湖四石斜。惟有岭湖居第五，山前却是宰臣家。
题槐:雨中妆点望中黄，句引蝉声送夕阳。忆昔当年随计吏，马蹄终日为君忙。
擢进士:霓旌引上大罗天，别领新衔意自怜。蝴蝶流莺莫先去，满城春色属群仙。
书斋谩兴二首:池塘四五尺深水，篱落两三般样花。过客不须频问姓，读书声里是吾家。官事归来衣雪埋，儿童灯火小茅斋。人家不必论贫富，惟有读书声最佳。
辞闽王归朝寄倪先辈:时人莫讶再还乡，简册分明剑佩光。驷马高车太常乐，登庸门下忆贤良。
晓望:清霜散漫似轻岚，玉阙参差万象涵。独上秦台最高处，旧山依约在东南。
万寿寺牡丹:烂熳香风引贵游，高僧移步亦迟留。可怜殿角长松色，不得王孙一举头。
松:倚涧临溪自屈蟠，雪花销尽藓花干。幽枝好折为谈柄，入手方知有岁寒。
隋堤柳:春半烟深汴水东，黄金丝软不胜风。轻笼行殿迷天子，抛掷长安似梦中。
送林宽下第东归:为君惆怅惜离京，年少无人有屈名。积雪未开移发日，鸣蝉初急说来程。楚天去路过飞雁，灞岸归尘触锁城。又得新诗几章别，烟村竹径海涛声。
商山赠隐者:谁不相逢话息机，九重城里自依依。蓬莱水浅有人说，商洛山高无客归。数只珍禽寒月在，千株古木热时稀。西窗昨夜鸣蛩尽，知梦芝翁起扣扉。
送二友游湘中:千里楚江新雨晴，同征肯恨迹如萍。孤舟泊处联诗句，八月中旬宿洞庭。为客早悲烟草绿，移家晚失岳峰青。今来无计相从去，归日汀洲乞画屏。
塞下:匹马萧萧去不前，平芜千里见穷边。关山色死秋深日，鼓角声沈霜重天。荒骨或衔残铁露，惊风时掠暮沙旋。陇头冤气无归处，化作阴云飞杳然。
下第东归，留辞刑部郑郎中諴:去违知己住违亲，欲发羸蹄进退频。万里家山归养志，数年门馆受恩身。莺声历历秦城晓，柳色依依灞水春。明日蓝田关外路，连天风雨一行人。
寄怀南北故人:秋风昨夜落芙蕖，一片离心到外区。南海浪高书堕水，北州城破客降胡。玉窗挑凤佳人老，绮陌啼莺碧树枯。岭上青岚陇头月，时通魂梦出来无。
关中言怀:事事朝朝委一尊，自知无复解趋奔。试期交后犹为客，公道开时敢说冤。穷巷住来经积雨，故山归去见荒村。举头尽到断肠处，何必秋风江上猿。
闺怨:寸心杳与马蹄随，如蜕形容在锦帷。江上月明船发后，花间日暮信回时。五陵夜作酬恩计，四塞秋为破虏期。待到乘轺入门处，泪珠流尽玉颜衰。
旅怀:未吃金丹看十洲，乃将身世作仇雠。羁游数地值兵乱，宿在孤城闻雨秋。东越云山却思隐，西秦霜霰苦频留。他人折尽月中桂，惆怅当年江上鸥。
别友人:已喜相逢又怨嗟，十年飘泊在京华。大朝多事还停举，故国经荒未有家。鸟带夕阳投远树，人冲腊雪往边沙。梦魂空系潇湘岸，烟水茫茫芦苇花。
出京别崔学士:一从门馆遍投文，旋忝恩知骤出群。不道鹤鸡殊羽翼，许依龙虎借风云。命奇未便乘东律，言重终期雪北军。欲逐飘蓬向岐路，数宵垂泪恋清芬。
雁:楚岸花晴塞柳衰，年年南北去来期。江城日暮见飞处，旅馆月明闻过时。万里风霜休更恨，满川烟草且须疑。洞庭云水潇湘雨，好把寒更一一知。
寄越从事林嵩侍御:子虚词赋动君王，谁不期君入对扬。莫恋兔园留看雪，已乘骢马合凌霜。路归天上行方别，道在人间久便香。应念都城旧吟客，十年踪迹委沧浪。
旅怀寄友人:重叠愁肠只自知，苦于吞蘖乱于丝。一船风雨分襟处，千里烟波回首时。故国田园经战后，穷荒日月逼秋期。鸣蝉似会悠扬意，陌上声声怨柳衰。
寄蒋先辈（在苏州）:夫差宫苑悉苍苔，携客朝游夜未回。冢上题诗苏小见，江头酹酒伍员来。秋风急处烟花落，明月中时水寺开。千载三吴有高迹，虎丘山翠益崔嵬。
旅怀:雪貌潜凋雪发生，故园魂断弟兼兄。十年除夜在孤馆，万里一身求大名。空有新诗高华岳，已无丹恳出秦城。侯门莫问曾游处，槐柳影中肝胆倾。
放榜日:吾唐取士最堪夸，仙榜标名出曙霞。白马嘶风三十辔，朱门秉烛一千家。郄诜联臂升天路，宣圣飞章奏日华。岁岁人人来不得，曲江烟水杏园花。
二月二日宴中贻同年封先辈渭:帝尧城里日衔杯，每倚嵇康到玉颓。桂苑五更听榜后，蓬山二月看花开。垂名入甲成龙去，列姓如丁作鹤来。同戴大恩何处报，永言交道契陈雷。
新野道中:野堂如雪草如茵，光武城边一水滨。越客归遥春有雨，杜鹃啼苦夜无人。东堂岁去衔杯懒，南浦期来落泪频。莫道还家不惆怅，苏秦羁旅长卿贫。
酬俞钧:乡书一忝荐延恩，二纪三朝泣省门。虽忝立名经圣鉴，敢期兴咏叠嘉言。莫论蟾月无梯接，大底龙津有浪翻。今日朝廷推草泽，伫君承诏出云根。
寄同年崔学士:半因同醉杏花园，尘忝鸿炉与铸颜。已脱素衣酬素发，敢持青桂爱青山。虽知珠树悬天上，终赖银河接世间。毕使海涯能拔宅，三秦二十四畿寰。
寄陈侍御:千年二相未全夸，犹阙闽城贺降麻。何必锦衣须太守，别无莲幕胜王家。醴泉涌处休论水，黄菊开时独是花。九级燕金满尊酒，却愁随诏谒承华。
酬徐正字夤:已免蹉跎负岁华，敢辞霜鬓雪呈花。名从两榜考升第，官自三台追起家。匹马有期归辇毂，故山无计恋桑麻。莫言蓬阁从容久，披处终知金在砂。
辞相府（时蒙堂帖追赴阙）:从汉至唐分五州，谁为将相作诸侯。闽江似镜正堪恋，秦客如蓬难久留。匹马忍辞藩屏去，小才宁副庙堂求。今朝拜别幡幢下，双泪如珠滴不休。
寄罗郎中隐:休向中兴雪至冤，钱塘江上看涛翻。三征不起时贤议，九转终成道者言。绿酒千杯肠已烂，新诗数首骨犹存。瑶蟾若使知人事，仙桂应遭蠹却根。
江行遇王侍御:数年分散秦吴隔，暂泊官船浦柳中。新草军书名更重，久辞山径业应空。渡头潮落将行客，天际风高未宿鸿。此日相逢魂合断，赖君身事渐飞冲。
客舍秋晚夜怀故山:寥寥深巷客中居，况值穷秋百事疏。孤枕忆山千里外，破窗闻雨五更初。经年荒草侵幽径，几树西风锁弊庐。长系寸心归未得，起挑残烛独踌躇。
绛州郑尚书:旌旗日日展东风，云稼连山雪刃空。剖竹已知垂凤食，摘珠何必到龙宫。谏垣虚位期飞步，翰苑含毫待纪公。谁谓唐城诸父老，今时得见蜀文翁。
喜陈先辈及第（峤）:今年春已到京华，天与吾曹雪怨嗟。甲乙中时公道复，朝廷看处主司夸。飞离海浪从烧尾，咽却金丹定易牙。不是驾前偏落羽，锦城争得杏园花。
延福里居，和林宽、何绍馀酬寄:长说愁吟逆旅中，一庭深雪一窗风。眼前道路无心觅，象外烟霞有句通。几度相留侵鼓散，频闻会宿著僧同。高情未以干时废，属和因知兴不穷。
赠宿松杨明府:溪上家家礼乐新，始知为政异常伦。若非似水清无底，争得如冰凛拂人。月狖声和琴调咽，烟村景接柳条春。宦游兼得逍遥趣，休忆三吴旧钓津。
送僧:才年七岁便从师，犹说辞家学佛迟。新劚松萝还不住，爱寻云水拟何之。孤溪雪满维舟夜，叠嶂猿啼过寺时。鸟道泷湫悉行后，岂将翻译负心期。
赠郑明府:庭罗衙吏眼看山，真恐风流是谪仙。垂柳五株春娅姹，鸣琴一弄水潺湲。援毫断狱登殊考，驻乐题诗得出联。莫起陶潜折腰叹，才高位下始称贤。
江州夜宴献陈员外:多少欢娱簇眼前，浔阳江上夜开筵。数枝红蜡啼香泪，两面青娥拆瑞莲。清管彻时斟玉醑，碧筹回处掷金船。因知往岁楼中月，占得风流是偶然。
湘中赠张逸人:羽衣零落帽欹斜，不自孤峰即海沙。曾为蜀山成寓迹，又因湘水拟营家。鸣琴坐见燕鸿没，曳履吟忘野径赊。更爱扁舟宿寒夜，独听风雨过芦花。
寓题:纷纷墨敕除官日，处处红旗打贼时。竿底得璜犹未用，梦中吞鸟拟何为。损生莫若攀丹桂，免俗无过咏紫芝。两岸芦花一江水，依前且把钓鱼丝。
题陈山人居:犹自莓苔马迹重，石嵌泉冷懒移峰。空垂凤食檐前竹，漫拔龙形涧底松。隔岸青山秋见寺，半床明月夜闻钟。谁能惆怅磻溪事，今古悠悠不再逢。
宿李少府园林:一壶浊酒百家诗，住此园林守选期。深院月凉留客夜，古杉风细似泉时。尝频异茗尘心净，议罢名山竹影移。明日绿苔浑扫后，石庭吟坐复容谁。
送人明经及第东归:十问九通离义床，今时登第信非常。亦从南院看新榜，旋束春关归故乡。水到吴门方见海，树侵闽岭渐无霜。知君已塞平生愿，日与交亲醉几场。
断酒:未老先为百病仍，醉杯无计接宾朋。免遭拽盏郎君谑，还被簪花录事憎。丝管合时思索马，池塘晴后独留僧。何因浇得离肠烂，南浦东门恨不胜。
南海幕和段先辈送韦侍御赴阙:树色川光入暮秋，使车西发不胜愁。璧连标格惊分散，雪课篇章互唱酬。魏阙别当飞羽翼，燕台独且占风流。满园歌管凉宵月，此后相思几上楼。
寄南海黄尚书:五羊城下驻行车，此事如今八载馀。燕颔已知飞食肉，龙门犹自退为鱼。红楼入夜笙歌合，白社惊秋草木疏。西望清光寄消息，万重烟水一封书。
送人往苏州觐其兄:阖闾城外越江头，两地烟涛一叶舟。到日荆枝应便茂，别时珠泪不须流。迎欢酒醒山当枕，咏古诗成月在楼。明日尊前若相问，为言今访赤松游。
游东林寺:长生犹自重无生，言让仙祠佛寺成。碑折谁忘康乐制，山灵表得远公名。松形入汉藤萝短，僧语离经耳目清。莫怪迟迟不归去，童年已梦绕林行。
赠旌德吕明府:渥洼步数太阿姿，争遣王侯不奉知。花作城池入官处，锦随刀尺少年时。两衙断狱兼留客，三考论功合树碑。须信隔帘看刺史，锦章朱绂已葳蕤。
贺清源仆射新命:虽言嵩岳秀崔嵬，少降连枝命世才。南史两荣唯百揆，东闽双拜有三台。二天在顶家家咏，丹凤衔书岁岁来。虚说古贤龙虎盛，谁攀荆树上金台。
浙幕李端公泛建溪:越城吴国结良姻，交发芙蓉幕内宾。自顾幽沈槐省迹，得陪清显谏垣臣。分题晓并兰舟远，对坐宵听月狖频。更爱延平津上过，一双神剑是龙鳞。
贻宋评事:河阳城里谢城中，入曳长裾出佩铜。燕国金台无别客，陶家柳下有清风。数踪篆隶书新得，一灶屯蒙火细红。时说三吴欲归处，绿波洲渚紫蒲丛。
催妆:北府迎尘南郡来，莫将芳意更迟回。虽言天上光阴别，且被人间更漏催。烟树迥垂连蒂杏，彩童交捧合欢杯。吹箫不是神仙曲，争引秦娥下凤台。
寓题:每忆家山即涕零，定须归老旧云扃。银河水到人间浊，丹桂枝垂月里馨。霜雪不飞无翠竹，鲸鲵犹在有青萍。三千九万平生事，却恨南华说北溟。
伤蒋校书德山:谁到双溪溪岸傍，与招魂魄上苍苍。世间无树胜青桂，陇上有花唯白杨。秦苑火然新赋在，越城山秀故居荒。如何万古雕龙手，独是相如识汉皇。
寄杨赞图学士（学士与元昆俱以龙脑登选）:东堂第一领春风，时怪关西小骥慵。华表柱头还有鹤，华歆名下别无龙。君恩凤阁含毫数，诗景珠宫列肆供。今日江南驻舟处，莫言归计为云峰。
酬杨学士:神仙簿上愧非夫，诏作疑丹两入炉。诗里几曾吟芍药，花中方得见菖蒲。阳春唱后应无曲，明月圆来别是珠。莫下蓬山不回首，东风犹待重抟扶。
寄同年李侍郎龟正:石门南面泪浪浪，自此东西失帝乡。昆璞要疑方卓绝，大鹏须息始开张。已归天上趋双阙，忽喜人间捧八行。莫道秋霜不滋物，菊花还借后时黄。
故山:支颐默省旧林泉，石径茅堂到目前。衰碧鸣蛩莎有露，浓阴歇鹿竹无烟。水从井底通沧海，山在窗中倚远天。何事苍髯不归去，燕昭台上一年年。
塞上:塞门关外日光微，角怨单于雁驻飞。冲水路从冰解断，逾城人到月明归。燕山腊雪销金甲，秦苑秋风脆锦衣。欲吊昭君倍惆怅，汉家甥舅竟相违。
乌石村（即林希刘故居）:往日江村今物华，一回登览一悲嗟。故人殁后城头月，新鸟啼来垄上花。卖剑钱销知绝俗，闻蝉诗苦即思家。谢公古郡青山在，三尺孤坟扑海沙。
寄同年卢员外:听尽莺声出雍州，秦吴烟月十经秋。龙门在地从人上，郎省连天须鹤游。休恋一台惟妙绝，已经三字入精求。当年甲乙皆华显，应念槐宫今雪头。
寄同年封舍人渭（时得来书）:唐城接轸赴秦川，忧合欢离骤十年。龙颔摘珠同泳海，凤衔辉翰别升天。八行真迹虽收拾，四户高扃奈隔悬。能使丘门终始雪，莫教华发独潸然。
遇罗员外衮:灞陵桥外驻征辕，此一分飞十六年。豸角戴时垂素发，鸡香含处隔青天。绮园难贮林栖意，班马须持笔削权。可忘自初相识地，秋风明月客鄜延。
送翁员外承赞:谁言吾党命多奇，荣美如君历数稀。衣锦还乡翻是客，回车谒帝却为归。凤旋北阙虚丹穴，星复南宫逼紫微。已分十旬无急诏，天涯相送只沾衣。
奉和翁文尧十九员外中谢日蒙恩赐金紫之什:面蒙君赐自龙墀，谁是还乡一袭衣。三品易悬鳞鬣赫，八丝展起彩章飞。夐为胜事垂千古，题作新诗启七微。严助买臣精魄在，定应羞著昔年归。
翁文尧员外捧金紫还乡之命雅发篇章将原交情…以质奖私:抟将盛事更无馀，还向桥边看旧书。东越独推生竹箭，北溟喜足贮鲲鱼。两回谁解归华表，午夜兼能荐子虚。须把头冠弹尽日，怜君不与故人疏。
奉和翁文尧员外经过七林书堂见寄之什:朱旗引入昔茆堂，半日从容尽日忙。驷马宝车行锡礼，金章紫绶带天香。山从南国添烟翠，龙起东溟认夜光。定恐故园留不住，竹风松韵漫凄锵。
奉酬翁文尧员外驻南台见寄之什:人指南台山与川，大惊喜气异当年。花迎金册非时拆，月对琼杯此夜圆。我爱藏冰从夏结，君怜修竹到冬鲜。殷勤更抱鸣琴抚，为忆秦儿识断弦。
翁文尧员外拥册礼之归一路有诗名昼锦集…五十六字:六窠只佩诸侯印，争比从天拥册归。一轴郢人歌处雪，两重朱氏著来衣。闽山秀已钟君尽，洛水波应溅我稀。明日陪尘迎驷马，定淮斋沐看光辉。
奉酬翁文尧员外神泉之游见寄嘉什:含鸡假豸喜同游，野外嘶风并紫骝。松竹迥寻青障寺，姓名题向白云楼。泉源出石清消暑，僧语离经妙破愁。争奈爱山尤恋阙，古来能有几人休。
辄吟七言四韵，攀寄翁文尧拾遗:唐设高科表用文，吾曹谁作谏垣臣。甄山秀气旷千古，凤阙华恩钟二人。起草便论天上事，如君不是世间身。龙头龙尾前年梦，今日须怜应若神。
入关言怀:背将踪迹向京师，出在先春入后时。落日灞桥飞雪里，已闻南院有看期。
过长江:曾搜景象恐通神，地下还应有主人。若把长江比湘浦，离骚不合自灵均。
题灵峰僧院:系马松间不忍归，数巡香茗一枰棋。拟登绝顶留人宿，犹待沧溟月满时。
司马长卿:一自梁园失意回，无人知有掞天才。汉宫不锁陈皇后，谁肯量金买赋来。
归思:蓟北风烟空汉月，湘南云水半蛮边。寒为旅雁暖还去，秦越离家可十年。
东林寺贯休上人篆隶题诗:师名自越彻秦中，秦越难寻师所从。墨迹两般诗一首，香炉峰下似相逢。
寓江州李使君:使君曾被蝉声苦，每见词文即为愁。况是楚江鸿到后，可堪西望发孤舟。
游南寓题:江山节被雪霜遗，毒草过秋未拟衰。天不当时命邹衍，亦将寒律入南吹。
和同年赵先辈观文:玉兔轮中方是树，金鳌顶上别无山。虽然回首见烟水，事主酬恩难便闲。
出京别同年:一枝仙桂已攀援，归去烟涛浦口村。虽恨别离还有意，槐花黄日出青门。
九日:阳数重时阴数残，露浓风硬欲成寒。莫言黄菊花开晚，独占樽前一日欢。
夏州道中:陇雁南飞河水流，秦城千里忍回头。征行浑与求名背，九月中旬往夏州。
经慈州感谢郎中:金声乃是古诗流，况有池塘春草俦。莫遣宣城独垂号，云山彼此谢公游。
寓题:吴中烟水越中山，莫把渔樵谩自宽。归泛扁舟可容易，五湖高士是抛官。
寄宋明府:北阙秋期南国身，重关烟月五溪云。风蝉已有数声急，赖在陶家柳下闻。
灵均:莫问灵均昔日游，江篱春尽岸枫秋。至今此事何人雪，月照楚山湘水流。
马嵬:锦江晴碧剑锋奇，合有千年降圣时。天意从来知幸蜀，不关胎祸自蛾眉。
和陈先辈陪陆舍人春日游曲江:刘超游召郄诜陪，为忆池亭旧赏来。红杏花旁见山色，诗成因触鼓声回。
花:莫道颜色如渥丹，莫道馨香过蕖兰。东风吹绽还吹落，明日谁为今日看。
卷帘:绿鬟侍女手纤纤，新捧嫦娥出素蟾。卫玠官高难久立，莫辞双卷水精帘。
启帐:得人憎定绣芙蓉，爱锁嫦娥出月踪。侍女莫嫌抬素手，拨开珠翠待相逢。
去扇:城上风生蜡炬寒，锦帷开处露翔鸾。已知秦女升仙态，休把圆轻隔牡丹。
别后:梦里相逢无后期，烟中解珮杳何之。亏蟾便是陈宫镜，莫吐清光照别离。
严陵钓台:终向烟霞作野夫，一竿竹不换簪裾。直钩犹逐熊罴起，独是先生真钓鱼。
马嵬二首:铁马嘶风一渡河，泪珠零便作惊波。鸣泉亦感上皇意，流下陇头呜咽多。龙脑移香凤辇留，可能千古永悠悠。夜台若使香魂在，应作烟花出陇头。
闰八月:无人不爱今年闰，月看中秋两度圆。唯恐雨师风伯意，至时还夺上楼天。
奉和翁文尧戏寄:掘兰宫里数名郎，好是乘轺出帝乡。两度还家还未有，别论光彩向冠裳。
奉和文尧对庭前千叶石榴:一朵千英绽晓枝，彩霞堪与别为期。移根若在芙蓉苑，岂向当年有醒时。
翁文尧以美疹暂滞令公大王益得异礼观今日…辄成一章:滋赋諴文侯李盛，终求一袭锦衣难。如何两度还州里，兼借乡人更剩观。
八月十五夜:万里无云镜九州，最团圆夜是中秋。满衣冰彩拂不落，遍地水光凝欲流。华岳影寒清露掌，海门风急白潮头。因君照我丹心事，减得愁人一夕愁。
省试夜投献座主:辟开公道选时英，神镜高悬鉴百灵。混沌分来融间气，欃枪灭处炫文星。烛然兰省三条白，山束龙门万仞青。圣教中兴周礼在，不劳干羽舞明庭。
观贺皇太子册命:嗣册储皇帝命行，万方臣妾跃欢声。鸾旃再立星辰正，雉扇双开日月明。自有汉元争翊戴，不劳商皓定欹倾。春宫保傅皆周召，致主何忧不太平。
行朝早春侍师门宴西溪席上作:西溪水色净于苔，画鹢横风绛帐开。弦管旋飘蓬岛去，公卿皆是蕊宫来。金鳞掷浪钱翻荇，玉爵粘香雪泛梅。三榜生徒逾七十，岂期龙坂纳非才。
贺同年第三人刘先辈咸辟命:甲门才子鼎科人，拂地蓝衫榜下新。脱俗文章笑鹦鹉，凌云头角压麒麟。金壶藉草溪亭晚，玉勒穿花野寺春。多愧受恩同阙里，不嫌师僻与颜贫。
寄广南刘仆射:战国从今却尚文，品流才子作将军。画船清宴蛮溪雨，粉阁闲吟瘴峤云。暴客卸戈归惠政，史官调笔待儒勋。汉仪一化南人后，牧马无因更夜闻。
题吴中陆龟蒙山斋:万卷图书千户贵，十洲烟景四时和。花心露洗猩猩血，水面风披瑟瑟罗。庄叟静眠清梦永，客儿芳意小诗多。天麟不触人间网，拟把公卿换得么。
经李翰林墓:诗中日月酒中仙，平地雄飞上九天。身谪蓬莱金籍外，宝装方丈玉堂前。虎靴醉索将军脱，鸿笔悲无令子传。十字遗碑三尺墓，只应吟客吊秋烟。
鹦鹉:丹觜如簧翠羽轻，随人呼物旋知名。金笼夜黯山西梦，玉枕晓憎帘外声。才子爱奇吟不足，美人怜尔绣初成。应缘是我邯郸客，相顾咬咬别有情。
边将别:地角天涯倍苦辛，十年铅椠未酬身。朱门泣别同鲛客，紫塞旅游随雁臣。汉将出师冲晓雪，胡儿奔马扑征尘。行行独止干戈域，毳帐望谁为主人。
江南秋日:水国由来称道情，野人经此顿神清。一篷秋雨睡初起，半砚冷云吟未成。青笠渔儿筒钓没，蒨衣菱女画桡轻。冰绡写上江南景，寄与金銮马长卿。
题友人庭竹:丛篁萧瑟拂清阴，贵地栽成碧玉林。尽待花开添凤食，可怜风击状龙吟。钿竿离立霜文静，锦箨飘零粉节深。何事子猷偏寄赏，此君心似古人心。
览陆龟蒙旧集:先生文价沸三吴，白雪千编酒一壶。吟去星辰笔下动，醉来嵩华眼中无。峭如谢桧虬蟠活，清似缑山凤路孤。身后独遗封禅草，何人寻得佐鸿图。
玉仙道中:莼鲈方美别吴江，笔阵诗魔两未降。山势北蟠龙偃蹇，泉声东漱玉琤瑽。古陂狐兔穿蛮冢，破寺荆榛拥佛幢。信马冷吟迷路处，隔溪烟雨吠村厖。
赵侍郎看红白牡丹，因寄杨状头赞图:迟开都为让群芳，贵地栽成对玉堂。红艳袅烟疑欲语，素华映月只闻香。剪裁偏得东风意，淡薄似矜西子妆。雅称花中为首冠，年年长占断春光。
题胡州太学丘光庭博士幽居:舜轨尧文混九垓，明堂宏构集良材。江边云卧如龙稳，天外泥书遣鹤来。五夜药苗滋沆瀣，四时花影荫莓苔。草玄门似山中静，不是公卿到不开。
初秋留别越中幕客:魂梦飘零落叶洲，北辕南柁几时休。月中青桂渐看老，星畔白榆还报秋。鹤禁有知须强进，稽峰无事莫相留。吴花越柳饶君醉，直待功成始举头。
送道者朝见后归山:暂随蒲帛谒金銮，萧洒风仪傲汉官。天马难将朱索绊，海鳌宁觉碧涛宽。松坛月作尊前伴，竹箧书为教外欢。神鼎已乾龙虎伏，一条真气出云端。
赠战将:绿沈枪利雪峰尖，犀甲军装称紫髯。威慑万人长凛凛，礼延群客每谦谦。阵前战马黄金勒，架上兵书白玉签。不为已为儒弟子，好依门下学韬钤。
九华贺雨吟:陶公焦思念生灵，变旱为丰合杳冥。雷劈老松疑虎怒，雨冲阴洞觉龙腥。万畦香稻蓬葱绿，九朵奇峰扑亚青。吟贺西成饶旅兴，散丝飞洒满长亭。
赠池州张太守:神珠无颣玉无瑕，七叶簪貂汉相家。阵面奔星破犀象，笔头飞电跃龙蛇。绛帏夜坐穷三史，红旆春行到九华。只怕池人留不住，别迁征镇拥高牙。
中秋自宛陵寄池阳太守:出山三见月如眉，蝶梦终宵绕戟枝。旅客思归鸿去日，贤侯行化子来时。郡楼遐想刘琨啸，相阁方窥谢傅棋。按部况闻秋稼熟，马前迎拜羡并儿。
次韵九华杜先辈重阳寄投宛陵丞相:日下飞声彻不毛，酒醒时得广离骚。先生鬓为吟诗白，上相心因治国劳。千乘信回鱼榼重，九华秋迥凤巢高。强酬小谢重阳句，沙恨无金尽日淘。
寄贺杜荀鹤及第:一战平畴五字劳，昼归乡去锦为袍。大鹏出海翎犹湿，骏马辞天气正豪。九子旧山增秀绝，二南新格变风骚。由来稽古符公道，平地丹梯甲乙高。
贻李南平:紫殿西头月欲斜，曾草临淮上相麻。润笔已曾经奏谢，更飞章句问张华。
华清宫:十二琼楼锁翠微，暮霞遗却六铢衣。桐枯丹穴凤何去，天在鼎湖龙不归。帘影罢添新翡翠，露华犹湿旧珠玑。君王魂断骊山路，且向蓬瀛伴贵妃。
再幸华清宫:肠断将军改葬归，锦囊香在忆当时。年来却恨相思树，春至不生连理枝。雪女冢头瑶草合，贵妃池里玉莲衰。霓裳旧曲飞霜殿，梦破魂惊绝后期。
喜雨上主人尚书:天皇攘袂敕神龙，雨我公田兆岁丰。几日淋漓侵暮角，数宵滂沛彻晨钟。细如春雾笼平野，猛似秋风击古松。门下十年耕稼者，坐来偏忆翠微峰。
不把渔竿:不把渔竿不灌园，策筇吟绕绿芜村。得争野老眠云乐，倍感闽王与善恩。鸟趁竹风穿静户，鱼吹烟浪喷晴轩。何人买我安贫趣，百万黄金未可论。
古往今来:古往今来恨莫穷，不如沈醉卧春风。雀儿无角长穿屋，鹦鹉能言却入笼。柳惠岂嫌居下位，朱云直去指三公。闲思郭令长安宅，草没匡墙旧事空。
十里烟笼:十里烟笼一径分，故人迢递久离群。白云明月皆由我，碧水青山忽赠君。浮世宦名浑似梦，半生勤苦谩为文。北邙坡上青松下，尽是锵金佩玉坟。
偶书:巧者多为拙者资，良筹第一在乘时。市门逐利终身饱，谷口躬耕尽日饥。琼玖鬻来燕石贵，蓬蒿芳处楚兰衰。高皇冷笑重瞳客，盖世拔山何所为。
润屋:润屋丰家莫妄求，眼看多是与身雠。百禽罗得皆黄口，四皓山居始白头。玉烁火光争肯变，草芳崎岸不曾秋。朱门粉署何由到，空寄新诗谢列侯。
退居:鹤性松心合在山，五侯门馆怯趋攀。三年卧病不能免，一日受恩方得还。明月送人沿驿路，白云随马入柴关。笑他范蠡贪婪甚，相罢金多始退闲。
开窗:闭户开窗寝又兴，三更时节也如冰。长闲便是忘机者，不出真如过夏僧。环堵岂惭蜗作舍，布衣宁假鹤为翎。蔷薇花尽薰风起，绿叶空随满架藤。
灯花:点蜡烧银却胜栽，九华红艳吐玫瑰。独含冬夜寒光拆，不傍春风暖处开。难见只因能送喜，莫挑唯恐堕成灰。贪膏附热多相误，为报飞蛾罢拂来。
东归出城留别知己:韦蒙屈指许非才，三载长安共酒杯。欲别未攀杨柳赠，相留拟待牡丹开。寒随御水波光散，暖逐衡阳雁影来。他日因书问衰飒，东溪须访子陵台。
咏怀:愁花变出白髭须，半世辛勤一事无。道在或期君梦想，贫来争奈鬼揶揄。马卿自愧长婴疾，颜子谁怜不是愚。借取秦宫台上镜，为时开照汉妖狐。
郊村独游:岁闰堪怜历候迟，出门惟与野云期。惊鱼掷上绿荷芰，栖鸟啄馀红荔枝。末路可能长薄命，修途应合有良时。市头相者休相戏，蹙膝先生半自知。
经故翰林杨左丞池亭:八角红亭荫绿池，一朝青草盖遗基。蔷薇藤老开花浅，翡翠巢空落羽奇。春榜几深门下客，乐章多取集中诗。平生德义人间诵，身后何劳更立碑。
经故广平员外旧宅:门巷萧条引涕洟，遗孤三岁著麻衣。绿杨树老垂丝短，翠竹林荒著笋稀。结社僧因秋朔吊，买书船近葬时归。平生欲献匡君策，抱病犹言未息机。
潘丞相旧宅:绿树垂枝荫四邻，春风还似旧时春。年年燕是雕梁主，处处花随落月尘。七贵竟为长逝客，五侯寻作不归人。秋槐影薄蝉声尽，休谓龙门待化鳞。
门外闲田数亩长有泉源因筑直堤分为两沼:左右澄漪小槛前，直堤高筑古平川。十分春水双檐影，一片秋空两月悬。前岸好山摇细浪，夹门嘉树合晴烟。坐来暗起江湖思，速问溪翁买钓船。
北园:北园干叶旋空枝，兰蕙还将众草衰。笼鸟上天犹有待，病龙兴雨岂无期。身闲不厌频来客，年老偏怜最小儿。生事罢求名与利，一窗书策是年支。
溪上要一只白簟扇盖头垂钓去年就节推…遂成拙句:难求珍箑过炎天，远就金貂乞月圆。直在引风欹角枕，且图遮日上渔船。但令织取无花簟，不用挑为饮露蝉。莫道如今时较晚，也应留得到明年。
招隐:齿发那能敌岁华，早知休去避尘沙。鬼神只阚高明里，倚伏不干栖隐家。陶景岂全轻组绶，留侯非独爱烟霞。赠君吉语堪铭座，看取朝开暮落花。
忆山中友人:忆得当年接善邻，苦将闲事强夫君。斗开碧沼分明月，各领青山占白云。近日药方多缮写，旧来诗草半烧焚。金门几欲言西上，惆怅关河正用军。
溪隐:将名将利已无缘，深隐清溪拟学仙。绝却腥膻胜服药，断除杯酒合延年。蜗牛壳漏宁同舍，榆荚花开不是钱。鸾鹤久从笼槛闭，春风却放纸为鸢。
酒醒:酒醒欲得适闲情，骑马那胜策杖行。天暖天寒三月暮，溪南溪北两村名。沙澄浅水鱼知钓，花落平田鹤见耕。望断长安故交远，来书未说九河清。
梦断:梦断纱窗半夜雷，别君花落又花开。渔阳路远书难寄，衡岳山高月不来。玄燕有情穿绣户，灵龟无应祝金杯。人生若得长相对，萤火生烟草化灰。
人事:人事飘如一炷烟，且须求佛与求仙。丰年甲子春无雨，良夜庚申夏足眠。颜氏岂嫌瓢里饮，孟光非取镜中妍。平生生计何为者，三径苍苔十亩田。
休说:休说人间有陆沈，一樽闲待月明斟。时来不怕沧溟阔，道大却忧潢潦深。白首钓鱼应是分，青云干禄已无心。ｗ桐赋罢相如隐，谁为君前永夜吟。
嘉运:嘉运良时两阻修，钓竿蓑笠乐林丘。家无寸帛浑闲事，身似浮云且自由。庭际鸟啼花旋落，潭心月在水空流。晨炊一箸红银粒，忆著长安索米秋。
绿鬓:绿鬓先生自出林，孟光同乐野云深。躬耕为食古人操，非织不衣贤者心。眼众岂能分瑞璧，舌多须信烁良金。君看黄阁南迁客，一过泷州绝好音。
骄侈:骄侈阽危俭素牢，镜中形影岂能逃。石家恃富身还灭，颜子非贫道不遭。蝙蝠亦能知日月，鸾凤那肯啄腥臊。古今人事惟堪醉，好脱霜裘换绿醪。
逐臭苍蝇:逐臭苍蝇岂有为，清蝉吟露最高奇。多藏苟得何名富，饱食嗟来未胜饥。穷寂不妨延寿考，贪狂总待算毫厘。首阳山翠千年在，好奠冰壶吊伯夷。
尚书座上赋牡丹花得轻字韵其花自越中移植:流苏凝作瑞华精，仙阁开时丽日晴。霜月冷销银烛焰，宝瓯圆印彩云英。娇含嫩脸春妆薄，红蘸香绡艳色轻。早晚有人天上去，寄他将赠董双成。
依韵和尚书再赠牡丹花:烂银基地薄红妆，羞杀千花百卉芳。紫陌昔曾游寺看，朱门今在绕栏望。龙分夜雨资娇态，天与春风发好香。多著黄金何处买，轻桡挑过镜湖光。
郡庭惜牡丹:肠断东风落牡丹，为祥为瑞久留难。青春不驻堪垂泪，红艳已空犹倚栏。积藓下销香蕊尽，晴阳高照露华干。明年万叶千枝长，倍发芳菲借客看。
追和白舍人咏白牡丹:蓓蕾抽开素练囊，琼葩薰出白龙香。裁分楚女朝云片，剪破姮娥夜月光。雪句岂须征柳絮，粉腮应恨帖梅妆。槛边几笑东篱菊，冷折金风待降霜。
忆牡丹:绿树多和雪霰栽，长安一别十年来。王侯买得价偏重，桃李落残花始开。宋玉邻边腮正嫩，文君机上锦初裁。沧洲春暮空肠断，画看犹将劝酒杯。
惜牡丹:今日狂风揭锦筵，预愁吹落夕阳天。闲看红艳只须醉，谩惜黄金岂是贤。南国好偷夸粉黛，汉宫宜摘赠神仙。良时虽作莺花主，白马王孙恰少年。
览柳浑汀洲采白蘋之什，因成一章:采尽汀蘋恨别离，鸳鸯鸂鶒总双飞。月明南浦梦初断，花落洞庭人未归。天远有书随驿使，夜长无烛照寒机。年来泣泪知多少，重叠成痕在绣衣。
司直巡官无诸移到玫瑰花:芳菲移自越王台，最似蔷薇好并栽。秾艳尽怜胜彩绘，嘉名谁赠作玫瑰。春藏锦绣风吹拆，天染琼瑶日照开。为报朱衣早邀客，莫教零落委苍苔。
梅花:琼瑶初绽岭头葩，蕊粉新妆姹女家。举世更谁怜洁白，痴心皆尽爱繁华。玄冥借与三冬景，谢氏输他六出花。结实和羹知有日，肯随羌笛落天涯。
菊花:桓景登高事可寻，黄花开处绿畦深。消灾辟恶君须采，冷露寒霜我自禁。篱物早荣还早谢，涧松同德复同心。陶公岂是居贫者，剩有东篱万朵金。
画松:涧底阴森验笔精，笔闲开展觉神清。曾当月照还无影，若许风吹合有声。枝偃只应玄鹤识，根深且与茯苓生。天台道士频来见，说似株株倚赤城。
草木:草木无情亦可嗟，重开明镜照无涯。菊英空折罗含宅，榆荚不生原宪家。天命岂凭医药石，世途还要辟虫沙。仙翁乞取金盘露，洗却苍苍两鬓华。
松:涧底青松不染尘，未逢良匠竞谁分。龙盘劲节岩前见，鹤唳翠梢天上闻。大厦可营谁择木，女萝相附欲凌云。皇王自有增封日，修竹徒劳号此君。
竹:翠染琅玕粉渐开，东南移得会稽栽。游丝挂处渔竿去，绿水夹时龙影来。风触有声含六律，露沾如洗绝浮埃。王猷旧宅无人到，抱却清阴盖绿苔。
尚书打球，小骢步骤最奇，因有所赠:善价千金未可论，燕王新寄小龙孙。逐将白日驰青汉，衔得流星入画门。步骤最能随手转，性灵多恐会人言。桃花雪点多虽贵，全假当场一顾恩。
尚书惠蜡面茶:武夷春暖月初圆，采摘新芽献地仙。飞鹊印成香蜡片，啼猿溪走木兰船。金槽和碾沈香末，冰碗轻涵翠缕烟。分赠恩深知最异，晚铛宜煮北山泉。
劝酒:休向尊前诉羽觥，百壶清酌与君倾。身同绿树年年老，事比红尘日日生。六国英雄徒反覆，九原松柏甚分明。醉乡路与乾坤隔，岂信人间有利名。
断酒:因论沈湎觉前非，便碎金罍与羽卮。采茗早驰三蜀使，看花甘负五侯期。窗间近火刘伶传，坐右新铭管仲辞。此事十年前已说，匡庐山下老僧知。
忆旧山:涧竹岩云有旧期，二年频长鬓边丝。游鱼不爱金杯水，栖鸟敢求琼树枝。陶景恋深松桧影，留侯抛却帝王师。龙争虎攫皆闲事，数叠山光在梦思。
岚似屏风:岚似屏风草似茵，草边时脍锦花鳞。山中宰相陶弘景，谷口耕夫郑子真。宦达到头思野逸，才多未必笑清贫。君看东洛平泉宅，只有年年百卉春。
忆潼关:洞壑双扉入到初，似从深阱睹高墟。天开白日临军国，山夹黄河护帝居。隋炀远游宜不反，奉春长策竟何如。须知皇汉能扃鐍，延得年过四百馀。
忆潼关早行:行客起看仙掌月，落星斜照浊河泥。故山远处高飞雁，去马鸣时先早鸡。关柳不知谁氏种，岳碑犹见圣君题。刍荛十轴僮三尺，岂谓青云便有梯。
鸿门（旧本作失题）:耨月耕烟水国春，薄徒应笑作农人。皇王尚法三推礼，白社宁忘四体勤。雨洒蓑衣芳草暗，鸟啼云树小村贫。犹胜堕力求飧者，五斗低腰走世尘。
忆长安行:旧历关中忆废兴，僭奢须戒俭须凭。火光只是烧秦冢，贼眼何曾视灞陵。钟鼓煎催人自急，侯王更换恨难胜。不如坐钓清溪月，心共寒潭一片澄。
忆长安上省年:忽忆关中逐计车，历坊骑马信空虚。三秋病起见新雁，八月夜长思旧居。宗伯帐前曾献赋，相君门下再投书。如今说著犹堪泣，两宿都堂过岁除。
长安述怀:黄河冰合尚来游，知命知时肯躁求。词赋有名堪自负，春风落第不曾羞。风尘色里凋双鬓，鼙鼓声中历几州。十载公卿早言屈，何须课夏更冥搜。
东京次新安道中:贼去兵来岁月长，野蒿空满坏墙匡。旋从古辙成深谷，几见金舆过上阳。洛水送年催代谢，嵩山擎日拂穹苍。殊时异世为儒者，不见文皇与武皇。
山阴故事:坦腹夫君不可逢，千年犹在播英风。红鹅化鹤青天远，彩笔成龙绿水空。爱竹只应怜直节，书裙多是为奇童。吹笙缑岭登山后，东注清流岂有穷。
温陵即事:早年师友教为文，卖却鱼舟网典坟。国有安危期日谏，家无担石暂从军。非才岂合攀丹桂，多病犹堪伴白云。争得千钟季孙粟，沧洲归与故人分。
温陵残腊书怀寄崔尚书:济川无楫拟何为，三杰还从汉祖推。心学庭槐空发火，鬓同门柳即垂丝。中兴未遇先怀策，除夜相催也课诗。江上年年接君子，一杯春酒一枰棋。
义通里寓居即事:家住寒梅翠岭东，长安时节咏途穷。牡丹窠小春馀雨，杨柳丝疏夏足风。愁鬓已还年纪白，衰容宁藉酒杯红。长卿甚有凌云作，谁与清吟绕帝宫。
上阳宫词:点点苔钱上玉墀，日斜空望六龙西。妆台尘暗青鸾掩，宫树月明黄鸟啼。庭草可怜分雨露，君恩深恨隔云泥。银蟾借与金波路，得入重轮伴羿妻。
题福州天王阁:绝境宜栖独角仙，金张到此亦忘还。三门里面千层阁，万井中心一朵山。江拗碧湾盘洞府，石排青壁护禅关。有时海上看明月，辗出冰轮叠浪间。
忆荐福寺南院:忆昔长安落第春，佛宫南院独游频。灯前不动惟金像，壁上曾题尽古人。鶗鴂声中双阙雨，牡丹花际六街尘。啼猿溪上将归去，合问升平诣秉钧。
塔院小屋，四壁皆是卿相题名，因成四韵:雁塔搀空映九衢，每看华宇每踟蹰。题名尽是台衡迹，满壁堪为宰辅图。鸾凤岂巢荆棘树，虬龙多蛰帝王都。谁知远客思归梦，夜夜无船自过湖。
题名琉璃院（今改名景祥院）:一条溪绕翠岩隈，行脚僧言胜五台。农罢树阴黄犊卧，斋时山下白衣来。松因往日门人种，路是前生长老开。三卷贝多金粟语，可能长诵免轮回。
寺中偶题:听话金仙眉相毫，每来皆得解尘劳。鹤栖云路看方贵，僧倚松门见始高。名利罢烧心内火，雪霜偏垢鬓边毛。银蟾未出金乌在，更上层楼眺海涛。
山寺寓居:高卧东林最上方，水声山翠剔愁肠。白云送雨笼僧阁，黄叶随风入客堂。终去四明成大道，暂从双鬓许秋霜。披缁学佛应无分，鹤氅谈空亦不妨。
寄僧寓题:佛顶抄经忆惠休，众人皆谓我悠悠。浮生真个醉中梦，闲事莫添身外愁。百岁付于花暗落，四时随却水奔流。安眠静笑思何报，日夜焚修祝郡侯。
游灵隐天竺二寺:丹井冷泉虚易到，两山真界实难名。石和云雾莲华气，月过楼台桂子清。腾踏回桥巡像设，罗穿曲洞出龙城。更怜童子呼猿去，飒飒萧萧下树行。
醉题邑宰南塘屋壁:万古清淮照远天，黄河浊浪不相关。县留东道三千客，宅锁南塘一片山。草色净经秋雨绿，烧痕寒入晓窗斑。闽王美锦求贤制，未许陶公解印还。
题泗洲塔:十年前事已悠哉，旋被钟声早暮催。明月似师生又没，白云如客去还来。烟笼瑞阁僧经静，风打虚窗佛幌开。惟有南边山色在，重重依旧上高台。
东归题屋壁:尘埃归去五湖东，还是衡门一亩宫。旧业旋从征赋失，故人多逐乱离空。因悲尽室如悬罄，却拟携家学转蓬。见说武王天上梦，无情曾与傅岩通。
寓题:酒壶棋局似闲人，竹笏蓝衫老此身。托客买书重得卷，爱山移宅近为邻。鸣蛩阁上风吹病，落叶庭中月照贫。见说天池波浪阔，也应涓滴溅穷鳞。
偶题:闲补亡书见废兴，偶然前古也填膺。秦宫犹自拜张禄，楚幕不知留范增。大道岂全关历数，雄图强半属贤能。燕台财力知多少，谁筑黄金到九层。
寓题述怀:大道真风早晚还，妖讹成俗污乾坤。宣尼既没苏张起，凤鸟不来鸡雀喧。刍少可能供骥子，草多谁复访兰荪。尧廷忘却征元凯，天阙重关十二门。
将入城灵口道中作:路上长安惟咫尺，灞陵西望接秦源。依稀日下分天阙，隐映云边是国门。锦袖臂鹰河北客，青桑鸣雉渭南村。高风九万程途近，与报沧洲欲化鲲。
新屋:耳顺何为土木勤，叔孙墙屋有前闻。纵然一世如红叶，犹得十年吟白云。性逸且图称野客，才难非敢傲明君。清甜数尺沙泉井，平与邻家昼夜分。
茆亭:鸳瓦虹梁计已疏，织茅编竹称贫居。剪平恰似山僧笠，扫静真同道者庐。秋晚卷帘看过雁，月明凭槛数跳鱼。重门公子应相笑，四壁风霜老读书。
客厅:移却松筠致客堂，净泥环堵贮荷香。衡茅只要免风雨，藻棁不须高栋梁。丰蔀仲尼明演易，作歌五子恨雕墙。燕台汉阁王侯事，青史千年播耿光。
咏写真:写得衰容似十全，闲开僧舍静时悬。瘦于南国从军日，老却东堂射策年。潭底看身宁有异，镜中引影更无偏。借将前辈真仪比，未愧金銮李谪仙。
放榜日:喧喧车马欲朝天，人探东堂榜已悬。万里便随金鸑鷟，三台仍借玉连钱。花浮酒影彤霞烂，日照衫光瑞色鲜。十二街前楼阁上，卷帘谁不看神仙。
曲江宴日呈诸同年:鹪鹩惊与凤凰同，忽向中兴遇至公。金榜连名升碧落，紫花封敕出琼宫。天知惜日迟迟暮，春为催花旋旋红。好是慈恩题了望，白云飞尽塔连空。
渤海宾贡高元固先辈闽中相访云本国人…屏障因而有赠:折桂何年下月中，闽山来问我雕虫。肯销金翠书屏上，谁把刍荛过日东。郯子昔时遭孔圣，繇余往代讽秦宫。嗟嗟大国金门士，几个人能振素风。
偶吟:千卷长书万首诗，朝蒸藜藿暮烹葵。清时名立难皆我，晚岁途穷亦问谁。碧岸钓归惟独笑，青山耕遍亦何为。寻常抖擞怀中策，可便降他两鬓丝。
赠表弟黄校书辂（昔居临溪今居近市入市五里）:产破身穷为学儒，我家诸表爱诗书。严陵虽说临溪隐，晏子还闻近市居。佳句丽偷红菡萏，吟窗冷落白蟾蜍。闲来共话无生理，今古悠悠事总虚。
辇下赠屯田何员外:封章频得帝咨嗟，报国唯将直破邪。身到西山书几达，官登南省鬓初华。厨非寒食还无火，菊待重阳拟泛茶。内翰好才兼好古，秋来应数到君家。
赠月君:出水莲花比性灵，三生尘梦一时醒。神传尊胜陀罗咒，佛授金刚般若经。懿德好书添女诫，素容堪画上银屏。鸣梭轧轧纤纤手，窗户流光织女星。
赠垂光同年:丹桂攀来十七春，如今始见茜袍新。须知红杏园中客，终作金銮殿里臣。逸少家风惟笔札，玄成世业是陶钧。他时黄阁朝元处，莫忘同年射策人。
赠杨著:藻丽荧煌冠士林，白华荣养有曾参。十年去里荆门改，八岁能诗相座吟。李广不侯身渐老，子山操赋恨何深。钓鱼台上频相访，共说长安泪满襟。
赠黄校书先辈璞闲居:驭得骊龙第四珠，退依僧寺卜贫居。青山入眼不干禄，白发满头犹著书。东涧野香添碧沼，南园夜雨长秋蔬。月明扫石吟诗坐，讳却全无儋石储。
府主仆射王抟生日（昭宗光化三年己未八月献）:熊罴先兆庆垂休，天地氤氲瑞气浮。李树影笼周柱史，昴星光照汉酂侯。数钟龟鹤千年算，律正乾坤八月秋。勋业定应归鼎鼐，生灵岂独化东瓯。
献内翰杨侍郎:窗开青琐见瑶台，冷拂星辰逼上台。丹凤诏成中使取，白龙香近圣君来。欲言温署三缄口，闲赋宫词八斗才。莫拟吟云避荣贵，庙堂玉铉待盐梅。
送刘常侍:怀君何计更留连，忍送文星上碧天。杜预注通三十卷，汉皇枝绍几千年。言端信义如明月，笔下篇章似涌泉。他日有书随雁足，东溪无令访渔船。
送卢拾遗归华山:紫殿谏多防佞口，清秋假满别明君。惟忧急诏归青琐，不得经时卧白云。千载茯苓携鹤劚，一峰仙掌与僧分。门前旧客期相荐，犹望飞书及主文。
春末送陈先辈之清源:贫中惟是长年华，每羡君行自叹嗟。归日捧持明月宝，去时期刻刺桐花。春风避酒多游寺，晓骑听鸡早入衙。千乘侯王若相问，飞书与报白云家。
上卢三拾遗以言见黜:骨鲠如君道尚存，近来人事不须论。疾危必厌神明药，心惑多嫌正直言。冷眼静看真好笑，倾怀与说却为冤。因思周庙当时诫，金口三缄示后昆。
送王校书往清源:南国贤侯待德风，长途仍借九花骢。清歌早贯骊龙颔，丹桂曾攀玉兔宫。杨柳堤边梅雨熟，鹧鸪声里麦田空。吟诗台上如相问，与说蟠溪直钓翁。
岳州端午日送人游郴连:五月巴陵值积阴，送君千里客于郴。北风吹雨黄梅落，西日过湖青草深。竞渡岸傍人挂锦，采芳城上女遗簪。九嶷云阔苍梧暗，与说重华旧德音。
寄卢端公同年仁炯，时迁都洛阳，新立幼主:上阳宫阙翠华归，百辟伤心序汉仪。昆岳有炎琼玉碎，洛川无竹凤凰饥。须簪白笔匡明主，莫许黄□博少师。惆怅宸居远于日，长吁空摘鬓边丝。
寄天台陈希畋:阴山冰冻尝迎夏，蛰户云雷只待春。吕望岂嫌垂钓老，西施不恨浣纱贫。坐为羽猎车中相，飞作君王掌上身。拍手相思惟大笑，我曹宁比等闲人。
寄两浙罗书记:进即湮沈退却升，钱塘风月过金陵。鸿才入贡无人换，白首从军有诏征。博簿集成时辈骂，谗书编就薄徒憎。怜君道在名长在，不到慈恩最上层。
邑宰相访，翼日有寄:渊明深念郄诜贫，踏破莓苔看甑尘。碧沼共攀红菡萏，金鞍不卸紫麒麟。残阳妒害催归客，薄酒甘尝罚主人。夜半梦醒追复想，欲长攀接有何因。
白酒两瓶送崔侍御:雪化霜融好泼醅，满壶冰冻向春开。求从白石洞中得，携向百花岩畔来。几夕露珠寒贝齿，一泓银水冷琼杯。湖边送与崔夫子，谁见嵇山尽日颓。
依韵酬常循州:早年花县拜潘郎，寻忝飞鸣出桂堂。日走登天长似箭，人同红树岂经霜。帆分南浦知离别，驾在东州更可伤。公论一麾将塞诏，且随征令过潇湘。
谢主人惠绿酒白鱼:早起雀声送喜频，白鱼芳酒寄来珍。馨香乍揭春风瓮，拨剌初辞夜雨津。樽阔最宜澄桂液，网疏殊未损霜鳞。不曾垂钓兼亲酝，堪愧金台醉饱身。
蜀:虽倚关张敌万夫，岂胜恩信作良图。能均汉祚三分业，不负荆州六尺孤。绿水有鱼贤已得，青桑如盖瑞先符。君王幸是中山后，建国如何号蜀都。
魏:伐罪书勋令不常，争教为帝与为王。十年小怨诛桓邵，一檄深雠怨孔璋。在井蛰龙如屈伏，食槽骄马忽腾骧。奸雄事过分明见，英识空怀许子将。
吴:一主参差六十年，父兄犹庆授孙权。不迎曹操真长策，终谢张昭见硕贤。建业龙盘虽可贵，武昌鱼味亦何偏。秦嬴谩作东游计，紫气黄旗岂偶然。
两晋:三世深谋启帝基，可怜孀妇与孤儿。罪归成济皇天恨，戈犯明君万古悲。巴蜀削平轻似纸，勾吴吞却美如饴。谁知高鼻能知数，竞向中原簸战旗。
陈:三惑昏昏中紫宸，万机抛却醉临春。书中不礼隋文帝，井底常携张贵嫔。玉树歌声移入哭，金陵天子化为臣。兵戈半渡前江水，狎客犹闻争酒巡。
读史:亚父凄凉别楚营，天留三杰翼龙争。高才无主不能用，直道有时方始平。喜愠子文何颖悟，卷藏蘧瑗甚分明。须知饮啄繇天命，休问黄河早晚清。
汉宫新宠:位在嫔妃最上头，笑他长信女悲秋。日中月满可能久，花落色衰殊未忧。公主镜中争翠羽，君王袖底夺金钩。妾家兄弟知多少，恰要同时拜列侯。
李翰林:谪下三清列八仙，获调羹鼎侍龙颜。吟开锁闼窥天近，醉卧金銮待诏闲。旧隐不归刘备国，旅魂长寄谢公山。遗编往简应飞去，散入祥云瑞日间。
闻长安庚子岁事:羽檄交驰触冕旒，函关飞入铁兜鍪。皇王去国未为恨，寰海失君方是忧。五色大云凝蜀郡，几般妖气扑神州。唐尧纵禅乾坤位，不是重华莫谩求。
公子行:十五辕门学控弦，六街骑马去如烟。金多倍著牡丹价，发白未知章甫贤。有耳不闻经国事，拜官方买谢恩笺。相如谩说凌云赋，四壁何曾有一钱。
依韵赠严司直:曾转双蓬到玉京，宣尼恩奏乐卿名。歌残白石扣牛角，赋换黄金爱马卿。沧海二隅身渐老，太行千叠路难行。夫君才大官何小，堪恨人间事不平。
伤前翰林杨左丞:飞上鳌头侍玉皇，三台遗耀换馀光。人间搦管穷苍颉，地上修文待卜商。真魄肯随金石化，真风留伴蕙兰香。皇天未启升平运，不使伊皋相禹汤。
日月无情:日月无情也有情，朝升夕没照均平。虽催前代英雄死，还促后来贤圣生。三尺灵乌金借耀，一轮飞镜水饶清。凭谁筑断东溟路，龙影蝉光免运行。
新月:云际婵娟出又藏，美人肠断拜金方。姮娥一只眉先扫，织女三分镜未光。珠箔寄钩悬杳霭，白龙遗爪印穹苍。更期十五圆明夜，与破阴霾照八荒。
和尚书咏烟:无根无蒂结还融，曾触岚光彻底空。不散几知离毕雨，欲飞须待落花风。玲珑薄展蛟绡片，幂历轻含凤竹丛。琼什捧来思旧隐，扑窗穿户晓溟濛。
宫莺:领得春光在帝家，早从深谷出烟霞。闲栖仙禁日边柳，饥啄御园天上花。睍睆只宜陪阁凤，间关多是问宫娃。可怜鹦鹉矜言语，长闭雕笼岁月赊。
鬓发:鬓添华发数茎新，罗雀门前绝故人。减食为缘疏五味，不眠非是守庚申。深园竹绿齐抽笋，古木蛇青自脱鳞。天地有炉长铸物，浊泥遗块待陶钧。
春入鲤湖:到来峭壁白云齐，载酒春游渡九溪。铁嶂有楼霾欲堕，石门无锁路还迷。湖头鲤去轰雷在，树杪猿啼落日低。回首浮生真幻梦，何如斯地傍幽栖。
双鹭:双鹭雕笼昨夜开，月明飞出立庭隈。但教绿水池塘在，自有碧天鸿雁来。清韵叫霜归岛树，素翎遗雪落渔台。何人为我追寻得，重劝溪翁酒一杯。
鹧鸪:绣仆梅兼羽翼全，楚鸡非瑞莫争先。啼归明月落边树，飞入百花深处烟。避烧几曾遗远岫，引雏时见饮晴川。荔枝初熟无人际，啄破红苞坠野田。
鹰:害物伤生性岂驯，且宜笼罩待知人。惟擒燕雀啖腥血，却笑鸾皇啄翠筠。狡兔穴多非尔识，鸣鸠脰短罚君身。豪门不读诗书者，走马平原放玩频。
郡侯坐上观琉璃瓶中游鱼:宝器一泓银汉水，锦鳞才动即先知。似涵明月波宁隔，欲上轻冰律未移。薄雾罩来分咫尺，碧绡笼处较毫厘。文翁未得沈香饵，拟置金盘召左慈。
剪刀:宝持多用绣为囊，双日交加两鬓霜。金匣掠平花翡翠，绿窗裁破锦鸳鸯。初栽连理枝犹短，误绾同心带不长。欲制缊袍先把看，质非纨绮愧铦铓。
纸被:文采鸳鸯罢合欢，细柔轻缀好鱼笺。一床明月盖归梦，数尺白云笼冷眠。披对劲风温胜酒，拥听寒雨暖于绵。赤眉豪客见皆笑，却问儒生直几钱。
纸帐:几笑文园四壁空，避寒深入剡藤中。误悬谢守澄江练，自宿嫦娥白兔宫。几叠玉山开洞壑，半岩春雾结房栊。针罗截锦饶君侈，争及蒙茸暖避风。
贡馀秘色茶盏:捩翠融青瑞色新，陶成先得贡吾君。功剜明月染春水，轻旋薄冰盛绿云。古镜破苔当席上，嫩荷涵露别江濆。中山竹叶醅初发，多病那堪中十分。
笋鞭:筇竹岩边剔翠苔，锦江波冷洗琼瑰。累累节转苍龙骨，寸寸珠联巨蚌胎。须向广场驱驵骏，莫从闲处挞驽骀。宁同晋帝环营日，抛赚中途后骑来。
咏帘:素节轻盈珠影匀，何人巧思间成文。闲垂别殿风应度，半掩行宫麝欲薰。绣户远笼寒焰重，玉楼高挂曙光分。无情几恨黄昏月，才到如钩便堕云。
咏灯:分影由来恨不同，绿窗孤馆两何穷。荧煌短焰长疑暗，零落残花旋委空。几处隔帘愁夜雨，谁家当户怯秋风。莫言明灭无多事，曾比人生一世中。
咏扇:为发凉飙满玉堂，每亲襟袖便难忘。霜浓雪暗知何在，道契时来忽自扬。曾伴一樽临小槛，几遮残日过回廊。汉宫如有秋风起，谁信班姬泪数行。
咏钱:多蓄多藏岂足论，有谁还议济王孙。能于祸处翻为福，解向雠家买得恩。几怪邓通难免饿，须知夷甫不曾言。朝争暮竞归何处，尽入权门与幸门。
尚书筵中咏红手帕:鹤绫三尺晓霞浓，送与东家二八容。罗带绣裙轻好系，藕丝红缕细初缝。别来拭泪遮桃脸，行去包香坠粉胸。无事把将缠皓腕，为君池上折芙蓉。
尚书新造花笺:浓染红桃二月花，只宜神笔纵龙蛇。浅澄秋水看云母，碎擘轻苔间粉霞。写赋好追陈后宠，题诗堪送窦滔家。使君即入金銮殿，夜直无非草白麻。
钓车:荻湾渔客巧妆成，硾铸银星一点轻。抛过碧江鸂鶒岸，轧残金井辘轳声。轴磨騂角冰光滑，轮卷春丝水面平。把向严滩寻辙迹，渔台基在辗难倾。
柳:漠漠金条引线微，年年先翠报春归。解笼飞霭延芳景，不逐乱花飘夕晖。啼鸟噪蝉堪怅望，舞烟摇水自因依。五株名显陶家后，见说辞荣种者稀。
愁:夜长偏觉漏声迟，往往随歌惨翠眉。黄叶落催砧杵日，子规啼破梦魂时。明妃去泣千行泪，蔡琰归梳两鬓丝。四皓入山招不得，无家归客最堪欺。
草:废苑荒阶伴绿苔，恩疏长信恨难开。姑苏麋鹿食思食，楚泽王孙来不来。色嫩似将蓝汁染，叶齐如把剪刀裁。燕昭没后多卿士，千载流芳郭隗台。
萤:月坠西楼夜影空，透帘穿幕达房栊。流光堪在珠玑列，为火不生榆柳中。一一照通黄卷字，轻轻化出绿芜丛。欲知应候何时节，六月初迎大暑风。
水:火性何如水性柔，西来东出几时休。莫言通海能通汉，虽解浮舟也覆舟。湘浦暮沈尧女怨，汾河秋泛汉皇愁。洪波激湍归何处，二月桃花满眼流。
苔:印留麋鹿野禽踪，岩壁渔矶几处逢。金谷晓凝花影重，章华春映柳阴浓。石桥羽客遗前迹，陈阁才人没旧容。归去扫除阶砌下，藓痕残绿一重重。
晓:水尽铜龙滴渐微，景阳钟动梦魂飞。潼关鸡唱促归骑，金殿烛残求御衣。窗下寒机犹自织，梁间栖燕欲双飞。羲和晴耸扶桑辔，借与寰瀛看早晖。
别:酒尽歌终问后期，泛萍浮梗不胜悲。东门匹马夜归处，南浦片帆飞去时。赋罢江淹吟更苦，诗成苏武思何迟。可怜范陆分襟后，空折梅花寄所思。
夜:日坠虞渊烛影开，沈沈烟雾压浮埃。剡川雪满子猷去，汉殿月生王母来。檐挂蛛丝应渐织，风吹萤火不成灰。愁人莫道何时旦，自有钟鸣漏滴催。
雨:引电随龙密又轻，酒杯闲噀得嘉名。千山草木如云暗，陆地波澜接海平。洒竹几添春睡重，滴檐偏遣夜愁生。阴妖冷孽成何怪，敢蔽高天日月明。
萍:为实随流瑞色新，泛风萦草护游鳞。密行碧水澄涵月，涩滞轻桡去采蘋。比物何名腰下剑，无根堪并镜中身。平湖春渚知何限，拨破闲投独茧纶。
恨:事与时违不自由，如烧如刺寸心头。乌江项籍忍归去，雁塞李陵长系留。燕国飞霜将破夏，汉宫纨扇岂禁秋。须知入骨难销处，莫比人间取次愁。
鸿:行如兄弟影连空，春去秋来燕不同。紫塞别当秋露白，碧山飞入暮霞红。宣王德美周诗内，苏武书传汉苑中。况解衔芦避弓箭，一声归唳楚天风。
鹤:阆苑瑶台岁月长，一归华表好增伤。新声乍警初零露，折羽闲飞几片霜。要伴神仙归碧落，岂随龟雁住方塘。三山顶上无人处，琼树堪巢不死乡。
鹊:神化难源瑞即开，雕陵毛羽出尘埃。香闺报喜行人至，碧汉填河织女回。明月解随乌绕树，青铜宁愧雀为台。琼枝翠叶庭前植，从待翩翩去又来。
霜:应节谁穷造化端，菊黄豺祭问应难。红窗透出鸳衾冷，白草飞时雁塞寒。露结芝兰琼屑厚，日干葵藿粉痕残。世间无比催摇落，松竹何人肯更看。
风:城上寒来思莫穷，土囊萍末两难同。飘成远浪江湖际，吹起暮尘京洛中。飞雪萧条残腊节，落花狼藉古行宫。春能和煦秋摇落，生杀还同造化功。
帆:岂劳孤棹送行舟，轻过天涯势未休。断岸晓看残月挂，远湾寒背夕阳收。川平直可追飞箭，风健还能溯急流。幸遇济川恩不浅，北溟东海更何愁。
梦:月落灯前闭北堂，神魂交入杳冥乡。文通毫管醒来异，武帝蘅芜觉后香。傅说已征贤可辅，周公不见恨何长。生松十八年方应，通塞人间岂合忙。
东:紫气天元出故关，大明先照九垓间。鳌山海上秦娥去，鲈脍江边齐掾还。青帝郊坰平似砥，主人阶级峻如山。蟠桃树在烟涛水，解冻风高未得攀。
西:密云郊外已回秋，日下崦嵫景懒收。秦帝城高坚似铁，李斯书上曲如钩。宁惟东岳凌天秀，更有长庚瞰曙流。见说山傍偏出将，犬戎降尽复何愁。
南:罩罩嘉鱼忆此方，送君前浦恨难量。火山远照苍梧郡，铜柱高标碧海乡。陆贾几时来越岛，三闾何日濯沧浪。钟仪冠带归心阻，蝴蝶飞园万草芳。
北:雪满湖天日影微，李君降虏失良时。穷溟驾浪鹍鹏化，极海寄书鸿雁迟。□□□来犹未启，残兵奔去杳难追。可怜燕谷花间晚，邹律如何为一吹。
云:漠漠沈沈向夕晖，苍梧巫峡两相依。天心白日休空蔽，海上故山应自归。似盖好临千乘载，如罗堪剪六铢衣。为霖须救苍生旱，莫向西郊作雨稀。
燕:从待衔泥溅客衣，百禽灵性比他稀。何嫌何恨秋须去，无约无期春自归。雕鹗不容应不怪，栋梁相庇愿相依。吴王宫女娇相袭，合整双毛预奋飞。
蝉:寒鸣宁与众虫同，翼鬓緌冠岂道穷。壳蜕已从今日化，声愁何似去年中。朝催篱菊花开露，暮促庭槐叶坠风。从此最能惊赋客，计居何处转飞蓬。
露:鹤鸣先警雁来天，洗竹沾花处处鲜。散彩几当蝉饮际，凝光宜对蚌胎前。朝垂苑草烟犹重，夜滴宫槐月正圆。怵惕与霜同降日，蘋蘩思荐独凄然。
霞:天际何人濯锦归，偏宜残照与晨晖。流为洞府千年酒，化作灵山几袭衣。野烧焰连殊赫奕，愁云阴隔乍依稀。劳生愿学长生术，餐尽红桃上汉飞。
蒲:濯秀盘根在碧流，紫茵含露向晴抽。编为细履随君步，织作轻帆送客愁。疏叶稍为投饵钓，密丛还碍采莲舟。鸳鸯鸂鶒多情甚，日日双双绕傍游。
泉:非凿非疏出洞门，源深流嶮合还分。高成瀑布漱逋客，清入御沟朝圣君。迸滴几山穿破石，迅飞层峤喷开云。旧斋一带连松竹，明月窗前枕上闻。
烟:燎野焚林见所从，惹空横水展形容。能滋甘雨随车润，不并行云逐梦踪。晴鸟回笼嘉树薄，春亭娇幕好花浓。有时片片风吹去，海碧山清过几重。
闲:不管人间是与非，白云流水自相依。一瓢挂树傲时代，五柳种门吟落晖。江上翠蛾遗佩去，岸边红袖采莲归。客星辞得汉光武，却坐东江旧藓矶。
忙:双竞龙舟疾似风，一星球子两明同。平吴破蜀三除里，灭楚图秦百战中。春近杜鹃啼不断，寒催归雁去何穷。兵还失路旌旗乱，惊起红尘似转蓬。
泪:发事牵情不自由，偶然惆怅即难收。已闻抱玉沾衣湿，见说迷途满目流。滴尽绮筵红烛暗，坠残妆阁晓花羞。世间何处偏留得，万点分明湘水头。
月:碧落谁分造化权，结霜凝雪作婵娟。寒蝉若不开三穴，狡兔何从上九天。莫见团圆明处远，须看湾曲鉴时偏。郤诜树老尧蓂换，惆怅今年似去年。
镜中览怀（一作览镜书怀）:晨起梳头忽自悲，镜中亲见数茎丝。从今休说龙泉剑，世上恩雠报已迟。
楚国史:六国商於恨最多，良弓休绾剑休磨。君王不剪如簧舌，再得张仪欲奈何。
张仪:荆楚南来又北归，分明舌在不应违。怀王本是无心者，笼得苍蝇却放飞。
蔷薇:朝露洒时如濯锦，晚风飘处似遗钿。重门剩著黄金锁，莫被飞琼摘上天。
大夫松:五树旌封许岁寒，挽柯攀叶也无端。争如涧底凌霜节，不受秦皇乱世官。
杏园:杏苑箫声好醉乡，春风嘉宴更无双。凭谁为谑穆天子，莫把瑶池并曲江。
蕉叶:绿绮新裁织女机，摆风摇日影离披。只应青帝行春罢，闲倚东墙卓翠旗。
路旁草:楚甸秦原万里平，谁教根向路傍生。轻蹄绣毂长相蹋，合是荣时不得荣。
读汉纪:布衣空手取中原，劲卒雄师不足论。楚国八千秦百万，豁开胸臆一时吞。
李夫人二首:不望金舆到锦帷，人间乐极即须悲。若言要识愁中貌，也似君恩日日衰。招得香魂爵少翁，九华灯烛晓还空。汉王不及吴王乐，且与西施死处同。
明妃:不用牵心恨画工，帝家无策及边戎。香魂若得升明月，夜夜还应照汉宫。
马嵬:二百年来事远闻，从龙谁解尽如云。张均兄弟皆何在，却是杨妃死报君。
依韵答黄校书:慈恩雁塔参差榜，杏苑莺花次第游。白日有愁犹可散，青山高卧况无愁。
伤进士谢庭皓:献书犹未达明君，何事先游岱岳云。惟有春风护冤魄，与生青草盖孤坟。
闻司空侍郎讣音:园绮生虽逢汉室，巢由死不谒尧阶。夫君殁去何人葬，合取夷齐隐处埋。
偶题二首:买骨须求骐骥骨，爱毛宜采凤凰毛。驽骀燕雀堪何用，仍向人前价例高。赋就长安振大名，斩蛇功与乐天争。归来延寿溪头坐，终日无人问一声。
猿:宿有乔林饮有溪，生来踪迹远尘泥。不知心更愁何事，每向深山夜夜啼。
追和贾浪仙古镜:谁开黄帝桥山冢，明月飞光出九泉。狼藉藓痕磨不尽，黑云残点污秋天。
新刺袜:素手春溪罢浣纱，巧裁明月半弯斜。齐宫合赠东昏宠，好步黄金菡萏花。
寄华山司空侍郎:山掌林中第一人，鹤书时或问眠云。莫言疏野全无事，明月清风肯放君。
初夏戏题:长养薰风拂晓吹，渐开荷芰落蔷薇。青虫也学庄周梦，化作南园蛱蝶飞。
客舍寓怀:洒洒滩声晚霁时，客亭风袖半披垂。野云行止谁相待，明月襟怀只自知。无伴偶吟溪上路，有花偷笑腊前枝。牵情景物潜惆怅，忽似伤春远别离。
蜀国偶题:忽忆明皇西幸时，暗伤潜恨竟谁知。佩兰应语宫臣道，莫向金盘进荔枝。
未展芭蕉:冷烛无烟绿蜡干，芳心犹卷怯春寒。一缄书札藏何事，会被东风暗拆看。
同程九早入中书（一作钱起诗）:汉家贤相重英奇，蟠木何材也见知。不意云霄能自致，空惊鹓鹭忽相随。腊雪初明柏子殿，春光欲上万年枝。独惭皇鉴明如日，未厌春光向玉墀。
銮驾东回:两川花捧御衣香，万岁山呼辇路长。天子还从马嵬过，别无惆怅似明皇。
钓鱼:闲钓江鱼不钓名，瓦瓯斟酒暮山青。醉头倒向芦花里，却笑无端犯客星。
西施:苎萝山下如花女，占得姑苏台上春。一笑不能忘敌国，五湖何处有功臣。
马嵬:万乘凄凉蜀路归，眼前朱翠与心违。重华不是风流主，湘水犹传泣二妃。
羯鼓:华清宫里打撩声，供奉丝簧束手听。寂寞銮舆斜谷里，是谁翻得雨淋铃。
寄李左司:柏台兰省共清风，鸣玉朝联夜被同。肯信人间有兄弟，一生长在别离中。
梅:溪上寒梅初满枝，夜来霜月透芳菲。清光寂寞思无尽，应待琴尊与解围。
天台陈逸人:绝粒空山秋复春，欲看沧海化成尘。近抛三井更深去，不怕虎狼唯怕人。
雪窦禅师:雪窦峰前一派悬，雪窦五月无炎天。客尘半日洗欲尽，师到白头林下禅。
溪上遇雨二首:回塘雨脚如缫丝，野禽不起沈鱼飞。耕蓑钓笠取未暇，秋田有望从淋漓。坐看黑云衔猛雨，喷洒前山此独晴。忽惊云雨在头上，却是山前晚照明。
长门怨:长门花泣一枝春，争奈君恩别处新。错把黄金买词赋，相如自是薄情人。
秋夕:自怜三十未西游，傍水寻山过却秋。一夜雨声多少事，不思量尽到心头。
过隆中:玄德苍黄起卧龙，鼎分天下一言中。可怜蜀国关张后，不见商量徐庶功。
关下:百二山河壮帝畿，关门何事更开迟。应从漏却田文后，每度闻鸡不免疑。
寒食客中有怀:江上闻莺禁火时，百花开尽柳依依。故园兄弟别来久，应到清明犹望归。
溪夜:积雪消来溪水宽，满楼明月碎琅玕。渔人抛得钓筒尽，却放轻舟下急滩。
山居卧疾，广利大师见访:桐谷孙枝已上弦，野人犹卧白云边。九天飞锡应相诮，三到行朝二十年。
村墅:正月二月村墅闲，馀粮未乏人心宽。南邻雨中揭屋笑，酒熟数家来相看。
悲李拾遗二首:故友从来匪石心，谏多难得主恩深。行朝半夜烟尘起，晓殿吁嗟一镜沈。天涯时有北来尘，因话它人及故人。也是先皇能罪己，殿前频得触龙鳞。
题《李将军传》:猿臂将军去似飞，弯弓百步虏无遗。汉文自与封侯得，何必伤嗟不遇时。
酒醒:酒醒拨剔残灰火，多少凄凉在此中。炉畔自斟还自醉，打窗深夜雪兼风。
郊居友人相访:柴门深掩古城秋，背郭缘溪一径幽。不有小园新竹色，君来那肯暂淹留。
镜湖雪霁贻方干:天外晓岚和雪望，月中归棹带冰行。相逢半醉吟诗苦，应抵寒猿袅树声。
秋霁:雨霁长空荡涤清，远山初出未知名。夜来江上如钩月，时有惊鱼掷浪声。
谢朱常侍寄贶蜀茶、剡纸二首:瑟瑟香尘瑟瑟泉，惊风骤雨起炉烟。一瓯解却山中醉，便觉身轻欲上天。百幅轻明雪未融，薛家凡纸漫深红。不应点染闲言语，留记将军盖世功。
读杜紫微集:紫微才调复知兵，长觉风雷笔下生。还有枉抛心力处，多于五柳赋闲情。
寓题:海上乘查便合仙，若无仙骨未如船。人间亦有支机石，虚被声名到洞天。
寓吟集:陶集篇篇皆有酒，崔诗句句不无杯。醉来已共身安约，让却诗人作酒魁。
溪居即事:篱外谁家不系船，春风吹入钓鱼湾。小童疑是有村客，急向柴门去却关。
鸡:买得晨鸡共鸡语，常时不用等闲鸣。深山月黑风雨夜，欲近晓天啼一声。
献浙东柳大夫:属城甘雨几经春，圣主全分付越人。俗眼不知青琐贵，江头争看碧油新。
杨柳枝词:雾撚烟搓一索春，年年长似染来新。应须唤作风流线，系得东西南北人。
楚怀王:宫花一朵掌中开，缓急翻为敌国媒。六里江山天下笑，张仪容易去还来。
对早梅寄友人二首:忆得前年君寄诗，海边三见早梅词。与君犹是海边客，又见早梅花发时。忆得去年有遗恨，花前未醉到无花。清芳一夜月通白，先脱寒衣送酒家。
松寺:山寺取凉当夏夜，共僧蹲坐石阶前。两三条电欲为雨，七八个星犹在天。衣汗稍停床上扇，茶香时拨涧中泉。通宵听论莲华义，不藉松窗一觉眠。
赠僧:浮世浮华一断空，偶抛烦恼到莲宫。高僧解语牙无水，老鹤能飞骨有风。野色吟馀生竹外，山阴坐久入池中。禅师莫问求名苦，滋味过于食蓼虫。
逢友人赴阙:正当天下待雍熙，丹诏征来早为迟。倚马才高犹爱艺，问牛心在肯容私。吏开黄阁排班处，民拥青门看入时。却笑郡人留不得，感恩唯拟立生祠。
哭李郢端公:军门半掩槐花宅，每过犹闻哭临声。北固暴亡兼在路，东都权葬未归茔。渐穷老仆慵看马，著惨佳人暗理筝。诗侣酒徒消散尽，一场春梦越王城。
谢杨尚书惠樱桃:满合虚红怕动摇，尚书知重赐樱桃。揉蓝尚带新鲜叶，泼血犹残旧折条。万颗真珠轻触破，一团甘露软含消。春来老病尤珍荷，并食中肠似火烧。
樊川寒食二首:寒食权豪尽出行，一川如画雨初晴。谁家络络游春盛，担入花间轧轧声。鞍马和花总是尘，歌声处处有佳人。五陵年少粗于事，栲栳量金买断春。
示门生马侍郎胤孙:宦途最重是文衡，天与愚夫著盛名。三主礼闱年八十，门生门下见门生。
赠杜荀鹤:金榜晓悬生世日，玉书潜记上升时。九华山色高千尺，未必高于第八枝。
宫怨二首:尘满金炉不炷香，黄昏独自立重廊。笙歌何处承恩宠，一一随风入上阳。长门槐柳半萧疏，玉辇沈思恨有馀。红泪渐消倾国态，黄金谁为达相如。
鹭鸶:洁白孤高生不同，顶丝清软冷摇风。窥鱼翘立荷香里，慕侣低翻柳影中。几日下巢辞紫阁，多时凝目向晴空。摩霄志在潜修羽，会接鸾凰别苇丛。
春夜二首:几处兵戈阻路岐，忆山心切与山违。时难何处披怀抱，日日日斜空醉归。一别杜陵归未期，只凭魂梦接亲知。近来欲睡兼难睡，夜夜夜深闻子规。
晓登迎春阁:未栉凭栏眺锦城，烟笼万井二江明。香风满阁花盈户，树树树梢啼晓莺。
咏仙掌:万古亭亭倚碧霄，不成擎亦不成招。何如掬取天池水，洒向人间救旱苗。
郪中感旧:顷年曾住此中来，今日重游事可哀。忆得几家欢宴处，家家家业尽成灰。
白髭:到处逢人求至药，几回染了又成丝。素丝易染髭难染，墨翟当时合泣髭。
赠张全义:洛阳风景实堪哀，昔日曾为瓦子堆。不是我公重葺理，至今犹是一堆灰。
题怀素酒狂帖后:十年挥素学临池，始识王公学卫非。草圣未须因酒发，笔端应解化龙飞。
寄桂帅:碧幢仁施合洪钧，桂树林前倍得春。莫恋此时好风景，磻溪不是钓渔人。
席上吟:南行忽见李深之，手舞如蜚令不疑。任有风流兼蕴藉，天生不似郑都知。
寄孙储（一作下第醉中寄储）:行行血泪洒尘襟，事逐东流渭水深。秋跨蹇驴风尚紧，静投孤店日初沈。一枝犹挂东堂梦，千里空驰北巷心。明月悲歌又前去，满城烟树噪春禽。
中秋月:应是蟾宫别有情，每逢秋半倍澄清。清光不向此中见，白发争教何处生。闲地占将真可惜，幽窗分得始为明。殷勤好长来年桂，莫遣平人道不平。
临终诗:旧国深恩不易酬，又离继母出他州。谁知天怒无因息，积愧终身乞速休。
题僧松禅（一作题僧院松）:空山涧畔枯松树，禅老堂头甲乙身。传是昔朝僧种著，下头应有茯苓神。
己亥岁二首（僖宗广明元年）:泽国江山入战图，生民何计乐樵苏。凭君莫话封侯事，一将功成万骨枯。传闻一战百神愁，两岸强兵过未休。谁道沧江总无事，近来长共血争流。
乱后入洪州西山:寂寂阴溪水漱苔，尘中将得苦吟来。东峰道士如相问，县令而今不姓梅。
送僧入庐山:若到江州二林寺，遍游应未出云霞。庐山瀑布三千仞，画破青霄始落斜。
送僧入蜀过夏:师言结夏入巴峰，云水回头几万重。五月峨眉须近火，木皮领重只如冬。
水精念珠:等量红缕贯晶荧，尽道匀圆别未胜。凿断玉潭盈尺水，琢成金地两条冰。轮时只恐星侵佛，挂处常疑露滴僧。几度夜深寻不著，琉璃为殿月为灯。
南海旅次:忆归休上越王台，归思临高不易裁。为客正当无雁处，故园谁道有书来。城头早角吹霜尽，郭里残潮荡月回。心似百花开未得，年年争发被春催。
钟陵寒食日郊外闲游:可怜时节足风情，杏子粥香如冷饧。无奈春风输旧火，遍教人唤作山樱。
中秋对月:无云世界秋三五，共看蟾盘上海涯。直到天头天尽处，不曾私照一人家。
陪湖南李中丞宴隐溪（璋）:竹林啼鸟不知休，罗列飞桥水乱流。触散柳丝回玉勒，约开莲叶上兰舟。酒边旧侣真何逊，云里新声是莫愁。若值主人嫌昼短，应陪秉烛夜深游。
别湖上主人:门系钓舟云满岸，借君幽致坐移旬。湖村夜叫白芜雁，菱市晓喧深浦人。远水日边重作雪，寒林烧后别生春。不辞更住醒还醉，太一东峰归梦频。
赠广宣大师:忆昔同游紫阁云，别来三十二回春。白头相见双林下，犹是清朝未退人。
钟陵寒食日与同年裴颜李先辈、郑校书郊外闲游:寒节钟陵香骑随，同年相命楚江湄。云间影过秋千女，地上声喧蹴踘儿。何处寄烟归草色，谁家送火在花枝。银瓶冷酒皆倾尽，半卧垂杨自不知。
江外除夜:千门庭燎照楼台，总为年光急急催。半夜腊因风卷去，五更春被角吹来。宁无好鸟思花发，应有游鱼待冻开。不是多岐渐平稳，谁能呼酒祝昭回。
七夕:牛女相期七夕秋，相逢俱喜鹊横流。彤云缥缈回金辂，明月婵娟挂玉钩。燕羽几曾添别恨，花容终不更含羞。更残便是分襟处，晓箭东来射翠楼。
罗浮山下书逸人壁:海上亭台山下烟，买时幽邃不争钱。莫言白日催华发，自有丹砂驻少年。渔钓未归深竹里，琴壶犹恋落花边。可中更践无人境，知是罗浮第几天。
天台瀑布:万仞得名云瀑布，远看如织挂天台。休疑宝尺难量度，直恐金刀易剪裁。喷向林梢成夏雪，倾来石上作春雷。欲知便是银河水，堕落人间合却回。
桂江:未识佳人寻桂水，水云先解傍壶觞。笋林次第添斑竹，雏鸟参差护锦囊。乳洞此时连越井，石楼何日到仙乡。如飞似堕皆青壁，画手不强元化强。
南海:倾腾界汉沃诸蛮，立望何如画此看。无地不同方觉远，共天无别始知宽。文魮隔雾朝含碧，老蚌凌波夜吐丹。万状千形皆得意，长鲸独自转身难。
洞庭湖:东西南北各连空，波上唯留小朵峰。长与岳阳翻鼓角，不离云梦转鱼龙。吸回日月过千顷，铺尽星河剩一重。直到劫馀还作陆，是时应有羽人逢。
霍山（在龙川县）:七千七百七十丈，丈丈藤萝势入天。未必展来空似翅，不妨开去也成莲。月将河汉分岩转，僧与龙蛇共窟眠。直是画工须阁笔，况无名画可流传。
巫峡:巫山苍翠峡通津，下有仙宫楚女真。不逐彩云归碧落，却为暮雨扑行人。年年旧事音容在，日日谁家梦想频。应是荆山留不住，至今犹得睹芳尘。
拜访陆处士:万卷书边人半白，再来惟恐降玄纁。性灵比鹤争多少，气力登山较几分。吟鬓渐无前度漆，寝衣犹有昨宵云。将知谷口耕烟者，低视齐梁楚赵君。
岭南道中:百花成实未成归，未必归心与志违。但有壶觞资逸咏，尽交风景入清机。半川阴雾藏高木，一道晴蜺杂落晖。游子马前芳草合，鹧鸪啼歇又南飞。
春日自吴门之阳羡道中书事:胜异恣游应未遍，路岐犹去几时还。浪花湖阔虹蜺断，柳线村深鸟雀闲。千室绮罗浮画楫，两州丝竹会茶山。眼前便是神仙事，何必须言洞府间。
将入关行次湘阴:背顾秦城在何处，图书作伴过湘东。神鸦乱噪黄陵近，候雁斜沉梦泽空。打桨天连晴水白，烧田云隔夜山红。也知渐老岩栖稳，争奈文闱有至公。
题昭州山寺常寂上人水阁:常寂常居常寂里，年年月月是空空。阶前未放岩根断，屋下长教海眼通。本为入来寻佛窟，不期行处踏龙宫。他时忆著堪图画，一朵云山二水中。
广州贻匡绪法师:口宣微密不思议，不是除贪即诫痴。只待外方缘了日，争看内殿诏来时。周回海树侵阶疾，迢递江潮应井迟。必竟懒过高坐寺，未能全让法云师。
赠道人:住山因以福为庭，便向山中隐姓名。阆苑驾将雕羽去，洞天赢得绿毛生。日边肠胃餐霞火，月里肌肤饮露英。顾我从来断浮浊，拟驱鸡犬上三清。
送乞雨禅师临遇南游:活得枯樵耕者知，巡方又欲向天涯。珠穿闽国菩提子，杖把灵峰榔栗枝。春藓任封降虎石，夜雷从傍养龙池。生缘在地南浮去，自此孤云不可期。
南海陪郑司空游荔园:荔枝时节出旌斿，南国名园尽兴游。乱结罗纹照襟袖，别含琼露爽咽喉。叶中新火欺寒食，树上丹砂胜锦州。他日为霖不将去，也须图画取风流。
李郎中林亭:只向砌边流野水，樽前上下看鱼儿。笋蹊已长过人竹，藤径从添拂面丝。若许白猿垂近户，即无红果压低枝。大才必拟逍遥去，更遣何人佐盛时。
夜饮:良宵公子宴兰堂，浓麝薰人兽吐香。云带金龙衔画烛，星罗银凤泻琼浆。满屏珠树开春景，一曲歌声绕翠梁。席上未知帘幕晓，青娥低语指东方。
驸马宅宴罢:粉墙残月照宫祠，宴阕银瓶一半欹。学语莺儿飞未稳，放身斜坠绿杨枝。
吊李翰林:李白虽然成异物，逸名犹与万方传。昔朝曾侍玄宗侧，大夜应归贺监边。山木易高迷故垄，国风长在见遗篇。投金渚畔春杨柳，自此何人系酒船。
山中:要路豪家非往还，岩门先有不曾关。众心惟恐地无剩，吾意亦忧天惜闲。白练曳泉窗下石，绛罗垂果枕前山。樵夫岂解营生业，贵欲自安麋鹿间。
山寺引泉:劈碎琅玕意有馀，细泉高引入香厨。山僧未肯言根本，莫是银河漏泄无。
商山:垂白商於原下住，儿孙共死一身忙。木弓未得长离手，犹与官家射麝香。
荆南道中:十月荒郊雪气催，依稀愁色认阳台。游秦分系三条烛，出楚心殊一寸灰。高柳莫遮寒月落，空桑不放夜风回。如何住在猿声里，却被蝉吟引下来。
及第敕下，宴中献座主杜侍郎:得召丘墙泪却频，若无公道也无因。门前送敕朱衣吏，席上衔杯碧落人。半夜笙歌教泥月，平明桃杏放烧春。南山虽有归溪路，争那酬恩未杀身。
白角簟:角簟工夫已到头，夏来全占满床秋。若言保惜归华屋，只合封题寄列侯。学卷晓冰长怕绽，解铺寒水不教流。蒲桃锦是潇湘底，曾得王孙价倍酬。
碧角簟:细皮重叠织霜纹，滑腻铺床胜锦茵。八尺碧天无点翳，一方青玉绝纤尘。蝇行只恐烟粘足，客卧浑疑水浸身。五月不教炎气入，满堂秋色冷龙鳞。
闻猿:秋风飒飒猿声起，客恨猿哀一相似。漫向孤危惊客心，何曾解入笙歌耳。
感旧诗:初骑竹马咏芭蕉，尝忝名卿诵满朝。五字便容趋绛帐，一枝寻许折丹霄。岂知流落萍蓬远，不觉推迁岁月遥。国境未安身未立，至今颜巷守箪瓢。
及第后呈朝中知己:凌晨晓鼓奏嘉音，雷拥龙迎出陆沈。金榜高悬当玉阙，锦衣即著到家林。真珠每被尘泥陷，病鹤多遭蝼蚁侵。今日始知天有意，还教雪得一生心。
经费拾遗旧隐:林下茅斋已半倾，九华幽径少人行。不将冠剑为荣事，只向烟萝寄此生。松竹渐荒池上色，琴书徒立世间名。白杨风起秋山暮，时复哀猿啼一声。
失题:莫道春花独照人，秋花未必怯青春。四时风雨没时节，共保松筠根底尘。
乱中偷路入故乡:愁看贼火起诸烽，偷得馀程怅望中。一国半为亡国烬，数城俱作古城空。
蔷薇:一架长条万朵春，嫩红深绿小窠匀。只应根下千年土，曾葬西川织锦人。
春日山中竹:数竿苍翠拟龙形，峭拔须教此地生。无限野花开不得，半山寒色与春争。
柳:高拂危楼低拂尘，灞桥攀折一何频。思量却是无情树，不解迎人只送人。
岳阳兵火后题僧舍:十年兵火真多事，再到禅扉却破颜。唯有两般烧不得，洞庭湖水老僧闲。
赠曹郎中崇贤所居（一作上崇贤曹郎中）:闲坊宅枕穿宫水，听水分衾盖蜀缯。药杵声中捣残梦，茶铛影里煮孤灯。刑曹树荫千年井，华岳楼开万仞冰。诗句变风官渐紧，夜涛舂断海边藤。
赠昭应沈少府:行宫接县判云泉，袍色虽青骨且仙。鄠杜忆过梨栗墅，潇湘曾棹雪霜天。华山僧别留茶鼎，渭水人来锁钓船。东送西迎终几考，新诗觅得两三联。
上司空员外:禅心高卧似疏慵，诗客经过不厌重。藤杖几携量碛雪，玉鞭曾把数嵩峰。夜眠古巷当城月，秋直清曹入省钟。禹凿故山归未得，河声暗老两三松。
叙旧游寄栖白:老着重袍坐石房，竺经休讲白眉长。省冲鼍没投江岛，曾看鱼飞倚海樯。晓炙冻盂原日气，夜挑莲碗禁灯光。吟诗五岭寻无可，倏忽如今四十霜。
哭栖白供奉:闻说孤窗坐化时，白莎萝雨滴空池。吟诗堂里秋关影，礼佛灯前夜照碑。贺雪已成金殿梦，看涛终负石桥期。逢山对月还惆怅，争得无言似祖师。
赠入内供奉僧:内殿谈经惬帝怀，沃州归隐计全乖。数条雀尾来南海，一道蝉声噪御街。石枕纹含山里叶，铜瓶口塞井中柴。因逢夏日西明讲，不觉宫人拔凤钗。
感恩书事寄上集义司徒相公:积雪峰西遇奖称，半家寒骨起沟塍。镇时贤相回人镜，报德慈亲点佛灯。授钺已闻诸国静，坐筹重见大河澄。功居第一图烟阁，依旧终南满杜陵。
赠永崇李将军充襄阳制置使:拜官门外发辉光，宿卫阴符注几行。行处近天龙尾滑，猎时陪帝马鬃香。九城王气生旗队，万里寒风入箭疮。从此浩然声价歇，武中还有李襄阳。
寄淮海惠泽上人:海涛痕满旧征衣，长忆初程宿翠微。竹里桥鸣知马过，塔中灯露见鸿飞。眉毫别后应盈尺，岩木居来定几围。他日愿师容一榻，煎茶扫地学忘机。
春日隐居官舍感怀:风吹烧烬杂汀沙，还似青溪旧寄家。入户竹生床下叶，隔窗莲谢镜中花。苔房毳客论三学，雪岭巢禽看两衙。销得人间无限事，江亭月白诵南华。
春日即事寄一二知己:浴马池西一带泉，开门景物似樊川。朱衣映水人归县，白羽遗泥鹤上天。索米夜烧风折木，无车春养雪藏鞭。缙绅处士知章句，忍使孤窗枕泪眠。
废寺闲居寄怀一二罢举知己（一作省归郎）:病居废庙冷吟烟，无力争飞类病蝉。槐省老郎蒙主弃，月陂孤客望谁怜。税房兼得调猿石，租地仍分浴鹤泉。处世堪惊又堪愧，一坡山色不论钱。
题尼大德院:云鬟早岁断金刀，戒律曾持五百条。台上灯红莲叶密，眉间毫白黛痕销。绣成佛国银为地，画出王城雪覆桥。清净高楼松桧寺，世雄翻愧自低腰。
怀张乔张霞:西风吹雨叶还飘，忆我同袍隔海涛。江塔眺山青入佛，边城履雪白连雕。身离世界归天竺，影挂虚空度石桥。应念无成独流转，懒磨铜片鬓毛焦。
赠徐山人:徐生何代降坤维，曾伴园公采紫芝。瓦砾变黄忧世换，髭须放白怕人疑。山房古竹粗于树，海岛灵童寿等龟。知叹有唐三百载，光阴未抵一先棋。
寄南岳僧:新秋日后晒书天，白日当松影却圆。五字句求方寸佛，一条街擘两行蝉。不曾著事于机内，长合教山在眼前。花落俦公房外石，调猿弄虎叹无缘。
华山:碧山长冻地长秋，日夕泉源聒华州。万户烟侵关令宅，四时云在使君楼。风驱雷电临河震，鹤引神仙出月游。峰顶高眠灵药熟，自无霜雪上人头。
和曹监春晴见寄:竺庙邻钟震晓鸦，春阴盖石似仙家。兰台架列排书目，顾渚香浮瀹茗花。胶溜石松粘鹤氅，泉离冰井熨僧牙。功成名著扁舟去，愁睹前题罩碧纱。
赠三惠大师:枫猿峤角别多时，二教兼修内学师。药树影中频缀偈，莲峰朵下几窥棋。游归笋长齐童子，病起巢成露鹤儿。诏落五天开夏讲，两街人竞礼长眉。
送醉画王处士:几年乘兴住南吴，狂醉兰舟夜落湖。别后鹤毛描转细，近来牛角饮还粗。同餐夏果山何处，共钓秋涛石在无。关下相逢怪予老，篇章役思绕寰区。
闻杜鹃:万古潇湘波上云，化为流血杜鹃身。长疑啄破青山色，只恐啼穿白日轮。花落玄宗回蜀道，雨收工部宿江津。声声犹得到君耳，不见千秋一甑尘。
赋得送轩辕先生归罗浮山:旧山归隐浪摇青，绿鬓山童一帙经。诗帖布帆猿鸟看，药煎金鼎鬼神听。洞深头上聆仙语，船静鼻中闻海腥。此处先生应不住，吾君南望漫劳形。
送包处士:秋思枕月卧潇湘，寄宿慈恩竹里房。性急却于棋上慢，身闲未免药中忙。休抛手网惊龙睡，曾挂头巾拂鸟行。闻说石门君旧隐，寒峰溅瀑坏书堂。
赠庞炼师（女人）:家住涪江汉语娇，一声歌戛玉楼箫。睡融春日柔金缕，妆发秋霞战翠翘。两脸酒醺红杏妒，半胸酥嫩白云饶。若能携手随仙令，皎皎银河渡鹊桥。
送友罢举赴边职:出剡篇章入洛文，无人细读叹俱焚。莫辞秉笏随红旆，便好携家住白云。过水象浮蛮境见，隔江猿叫汉州闻。高谈阔略陈从事，盟誓边庭壮我军。
病猿:瘦缠金锁惹朱楼，一别巫山树几秋。寒想蜀门清露滴，暖怀湘岸白云流。罢抛檐果沉僧井，休拗崖冰溅客舟。啼过三声应有泪，画堂深不彻王侯。
毙驴:蹇驴秋毙瘗荒田，忍把敲吟旧竹鞭。三尺焦桐背残月，一条藜杖卓寒烟。通吴白浪宽围国，倚蜀青山峭入天。如画海门支肘望，阿谁家卖钓鱼船。
宿叶公棋阁:带风棋阁竹相敲，局莹无尘拂树梢。日到长天征未断，钟来岳顶劫须抛。挑灯雪客栖寒店，供茗溪僧爇废巢。因悟修身试贪教，不须焚火向三茅。
送郤先辈归觐华阴:桂枝博得凤栖枝，欢觐家僮舞翠微。僧向瀑泉声里贺，鸟穿仙掌指间飞。休停砚笔吟荒庙，永别灯笼赴锁闱。骚雅近来颓丧甚，送君傍觉有光辉。
赠可上人:寺门和鹤倚香杉，月吐秋光到思嚵。将法传来穿泱漭，把诗吟去入嵌岩。模糊书卷烟岚滴，狼藉衣裳瀑布缄。不断清风牙底嚼，无因内殿得名衔。
东川高仆射:油幢影里拜清风，十里貔貅一片雄。三印锁开霜满地，四门关定月当空。泉浮山叶人家过，诏惹垆香鸟道通。新起画楼携客上，弦歌筵内海榴红。
宿成都松溪院:松持节操溪澄性，一炷烟岚压寺隅。翡翠鸟飞人不见，琉璃瓶贮水疑无。夜闻子落真山雨，晓汲波圆入画图。尘拥蜀城抽锁后，此中犹梦在江湖。
吊曹监:宅上愁云吹不散，桂林诗骨葬云根。满楼山色供邻里，一洞松声付子孙。甘露施衣封泪点，秘书取集印苔痕。吟魂醉魄归何处，御水呜呜夜绕门。
赠长安毕郎中:高门寒沼水连云，鹭识朱衣傍主人。地肺半边晴带雪，天街一面静无尘。朝回座客酬琴价，衙退留僧写鹤真。从此几迁为计相，蓬莱三刻奏东巡。
寄东蜀幕中友:官亭池碧海榴殷，遥想清才倚画栏。柳絮涨天笼地暖，角声经雨透云寒。晓侵台座香烟湿，夜草军书蜡炬干。为话门人吟太苦，风摧兰秀一枝残。
曲江渔父:儿孙闲弄雪霜髯，浪飐南山影入檐。卧稳篷舟龟作枕，病来茅舍网为帘。值春游子怜莼滑，通蜀行人说鲙甜。数尺寒丝一竿竹，岂知浮世有猜嫌。
和刘驾博士赠庄严律禅师:人言紫绶有光辉，不二心观似草衣。尘劫自营还自坏，禅门无住亦无归。松根穴蚁通山远，塔顶巢禽见海微。每话南游偏起念，五峰波上入船扉。
智新上人话旧:蟋蟀灯前话旧游，师经几夏我经秋。金陵市合月光里，甘露门开峰朵头。晴眺远帆飞入海，夜禅阴火吐当楼。相看未得东归去，满壁寒涛泻白鸥。
和淮南太尉留题凤州王氏别业:清秋看长鹭雏成，说向湘僧亦动情。节屋折将松上影，印龛移锁月中声。野人陪赏增诗价，太尉因居著谷名。闲想此中遗胜事，宿斋吟绕凤池行。
乙酉岁自蜀随计趁试不及:客卧涪江蘸月厅，知音唤起进趋生。寒梅折后方离蜀，腊月圆前未到京。风卷坏亭羸仆病，雪糊危栈蹇驴行。文昌一试应关分，岂校褒斜两日程。
龙州韦郎中先梦六赤，后因打叶子以诗上:红蜡香烟扑画楹，梅花落尽庾楼清。光辉圆魄衔山冷，彩镂方牙着腕轻。宝帖牵来狮子镇，金盆引出凤凰倾。微黄喜兆庄周梦，六赤重新掷印成。
上灵州令狐相公（一作赠高仆射自安西赴阙）:征蛮破虏汉功臣，提剑归来万里身。笑倚凌烟金柱看，形容憔悴老于真。
寓言:三千宫女露蛾眉，笑煮黄金日月迟。麟凤隔云攀不及，空山惆怅夕阳时。
客亭对月:游子离魂陇上花，风飘浪卷绕天涯。一年十二度圆月，十一回圆不在家。
宿鄠郊赠罗处士:川静星高栎已枯，南山落石水声粗。白云钓客窗中宿，卧数嵩峰听五湖。
有寄:爱酒耽棋田处士，弹琴咏史贾先生。御沟临岸有云石，不见鹤来何处行。
送三藏归西天国:十万里程多少碛，沙中弹舌授降龙。五天到日应头白，月落长安半夜钟。
金陵怀古:古来无此战争功，日日戈船卷海风。一遇灵鳌开睡眼，六朝灰尽九江空。
长安县厅:主人寂寞客屯邅，愁绝终南满案前。乞取中庭藤五尺，为君高劚扣青天。
题晰上人贾岛诗卷:贾生诗卷惠休装，百叶莲花万里香。供得半年吟不足，长须字字顶司仓。
送僧清演归山:毛褐斜肩背负经，晓思吟入窦山青。峰前野水横官道，踏着秋天三四星。
赠僧:不羡王公与贵人，唯将云鹤自相亲。闲来石上观流水，欲洗禅衣未有尘。
题学公院池莲:竹引山泉玉甃池，栽莲莫怪藕生丝。如何不似麻衣客，坐对秋风待一枝。
山居喜友人见访:入云晴劚茯苓还，日暮逢迎木石间。看待诗人无别物，半潭秋水一房山。
秋宿长安韦主簿厅:水木清凉夜直厅，愁人楼上唱寒更。坐劳同步帘前月，鼠动床头印锁声。
冬忆友人:吟上山前数竹枝，叶翻似雪落霏霏。枕前明月谁动影，睡里惊来不觉归。
怀圭峰影林泉:吾家旧物贾生传，入内遥分锡杖泉。鹤去帝移宫女散，更堪呜咽过楼前。
赠青龙印禅师:雨涩秋刀剃雪时，庵前曾礼草堂师。居人昨日相过说，鹤已生孙竹满池。
戏赠侯常侍:葛洪卷与江淹赋，名动天边傲石居。两蜀词人多载后，同君讳却马相如。
绣岭宫词:春日迟迟春草绿，野棠开尽飘香玉。绣岭宫前鹤发翁，犹唱开元太平曲。
过贾浪仙旧地:鹤外唐来有谪星，长江东注冷沧溟。境搜松雪仙人岛，吟歇林泉主簿厅。片月已能临榜黑，遥天何益抱坟青。年年谁不登高第，未胜骑驴入画屏。
题青城山范贤观:数里缘山不厌难，为寻真诀问黄冠。苔铺翠点仙桥滑，松织香梢古道寒。昼傍绿畦薅嫩玉，夜开红灶撚新丹。钟声已断泉声在，风动茅花月满坛。
送僧讲罢归山:休将如意辩真空，吹尽天花任晓风。共看玉蟾三皎洁，独悬金锡一玲珑。岩间松桂秋烟白，江上楼台晚日红。依旧曹溪念经处，野泉声在草堂东。
题友人寓居:寓居无不在天涯，莫恨秦关道路赊。缭绕城边山是蜀，弯环门外水名巴。黄头卷席宾初散，白鼻嘶风日欲斜。何处一声金磬发，古松南畔有僧家。
伤张玖秀才:铜梁剑阁几区区，十上探珠不见珠。卞玉影沈沙草暗，骅骝声断陇城孤。入关词客秋怀友，出户孀妻晓望夫。吴水楚山千万里，旅魂归到故乡无。
题李少府别业:寻得仙家不姓梅，马嘶人语出尘埃。竹和庭上春烟动，花带溪头晓露开。绕岸白云终日在，傍松黄鹤有时来。何年亦作围棋伴，一到松间醉一回。
赠楚公:曾闻半偈雪山中，贝叶翻时理尽通。般若恒添持戒力，落叉谁算念经功。云间晓月应难染，海上虚舟自信风。长说满庭花色好，一枝红是一枝空。
赠王山人:红藤一柱脚常轻，日日缘溪入谷行。山下有家身未老，灶前无火药初成。经秋少见闲人说，带雨多闻野鹤鸣。知到蓬莱难再访，问何方法得长生。
庭竹:月笼翠叶秋承露，风亚繁梢暝扫烟。知道雪霜终不变，永留寒色在庭前。
题常乐寺:桂冷香闻十里间，殿台浑不似人寰。日斜回首江头望，一片晴云落后山。
题刘炼师归山:风急云轻鹤背寒，洞天谁道却归难。千山万水瀛洲路，何处烟飞是醮坛。
酬舒公见寄:无客不言云外见，为文长遣世间知。一声松径寒吟后，正是前山雪下时。
巫山下作:细腰宫尽旧城摧，神女归山更不来。唯有楚江斜日里，至今犹自绕阳台。
白樱桃:王母阶前种几株，水晶帘内看如无。只应汉武金盘上，泻得珊珊白露珠。
白樱树:记得花开雪满枝，和蜂和蝶带花移。如今花落游蜂去，空作主人惆怅诗。
下第不胜其忿题路左佛庙:雀儿未逐飏风高，下视鹰鹯意气豪。自谓能生千里足，黄昏依旧委蓬蒿。
和三乡诗（会昌时有女子题诗三乡驿和者十人）:惆怅残花怨暮春，孤鸾舞镜倍伤神。清词好个干人事，疑是文姬第二身。
和三乡诗:兰蕙芬香见玉姿，路傍花笑景迟迟。苎萝山下无穷意，并在三乡惜别时。
和三乡诗:女几山前岚气低，佳人留恨此中题。不知云雨归何处，空使王孙见即迷。
和三乡诗:浣纱游女出关东，旧迹新词一梦中。槐陌柳亭何限事，年年回首向春风。
和三乡诗:来时欢笑去时哀，家国迢迢向越台。待写百年幽思尽，故宫流水莫相催。
和三乡诗:红粉萧娘手自题，分明幽怨发云闺。不应更学文君去，泣向残花归剡溪。
和三乡诗:无姓无名越水滨，芳词空怨路傍人。莫教才子偏惆怅，宋玉东家是旧邻。
和三乡诗:会稽王谢两风流，王子沉沦谢女愁。归思若随文字在，路傍空为感千秋。
和三乡诗:洛川依旧好风光，莲帐无因见女郎。云雨散来音信断，此生遗恨寄三乡。
和三乡诗:南北千山与万山，轩车谁不思乡关。独留芳翰悲前迹，陌上恐伤桃李颜。
题妓莱儿壁（一作题北里妓人壁）:鱼钥兽环斜掩门，萋萋芳草忆王孙。醉凭青琐窥韩寿，闲掷金梭恼谢鲲。不夜珠光连玉匣，辟寒钗影落瑶尊。欲知肠断相思处，役尽江淹别后魂。
游九鲤湖:仄径倾崖不可通，湖岚林霭共溟蒙。九溪瀑影飞花外，万树春声细雨中。覆石云闲丹灶冷，采芝人去洞门空。我来不乞邯郸梦，取醉聊乘郑国风。
寄富洋院禅者:画破青山路一条，走鞭飞盖去何遥。碍天岩树春先冷，锁院溪云昼不销。霅上茗芽因客煮，海南沈屑为斋烧。谁能学得空门士，冷却心灰守寂寥。
赠翁承赞漆林书堂诗:轺车故国世应稀，昔日书堂二纪归。手植松筠同茂盛，身荣金紫倍光辉。入门邻里喧迎接，列坐儿童见等威。却对芸窗勤苦处，举头全是锦为衣。
喜韩少府见访:忽闻梅福来相访，笑著荷衣出草堂。儿童不惯见车马，走入芦花深处藏。
观郑州崔郎中诸妓绣样（一作咏绣障）:日暮堂前花蕊娇，争拈小笔上床描。绣成安向春园里，引得黄莺下柳条。
小儿垂钓:蓬头稚子学垂纶，侧坐莓苔草映身。路人借问遥招手，怕得鱼惊不应人。
王昭君:胡风似剑锼人骨，汉月如钩钓胃肠。魂梦不知身在路，夜来犹自到昭阳。
望夫石:何代提戈去不还，独留形影白云间。肌肤销尽雪霜色，罗绮点成苔藓斑。江燕不能传远信，野花空解妒愁颜。近来岂少征人妇，笑采蘼芜上北山。
赋百舌鸟:此禽轻巧少同伦，我听长疑舌满身。星未没河先报晓，柳犹粘雪便迎春。频嫌海燕巢难定，却讶林莺语不真。莫倚春风便多事，玉楼还有晏眠人。
永州陪郑太守登舟夜宴，席上各赋诗:江头朱绂间青衿，岂是仙舟不可寻。谁敢强登徐稚榻，自怜还学谢安吟。月凝兰棹轻风起，妓劝金罍尽醉斟。剪尽蜡红人未觉，归时城郭晓烟深。
山中卧病寄卢郎中:十年耕钓水云间，住僻家贫少往还。一径绿苔凝晓露，满头白发对青山。野僧采药来医病，樵客携觞为解颜。空恋旧时恩奖地，无因匍匐出柴关。
寒食日献郡守:入门堪笑复堪怜，三径苔荒一钓船。惭愧四邻教断火，不知厨里久无烟。
上苏使君:江西昔日推韩注，袁水今朝数赵祥。纵使文翁能待客，终栽桃李不成行。
赠妓人王福娘:彩翠仙衣红玉肤，轻盈年在破瓜初。霞杯醉劝刘郎赌，云髻慵邀阿母梳。不怕寒侵缘带宝，每忧风举倩持裾。谩图西子晨妆样，西子元来未得如。
戏李文远:引君来访洞中仙，新月如眉拂户前。领取嫦娥攀取桂，便从陵谷一时迁。
题刘泰娘舍:寻常凡木最轻樗，今日寻樗桂不如。汉高新破咸阳后，英俊奔波遂吃虚。
戏张道人不饮酒:言自云山访我来，每闻奇秘觉叨陪。吾师不饮人间酒，应待流霞即举杯。
渔阳将军:霜髭拥颔对穷秋，著白貂裘独上楼。向北望星提剑立，一生长为国家忧。
诸暨五泄山:路入苍烟九过溪，九穿岩曲到招提。天分五溜寒倾北，地秀诸峰翠插西。凿径破崖来木杪，驾泉鸣竹落榱题。当年老默无消息，犹有词堂一杖藜。
宿巾子山禅寺:绝顶新秋生夜凉，鹤翻松露滴衣裳。前峰月映半江水，僧在翠微开竹房。
再游巾子山寺:灵江江上帻峰寺，三十年来两度登。野鹤尚巢松树遍，竹房不见旧时僧。
三游巾子山寺感述:清秋绝顶竹房开，松鹤何年去不回。惟有前峰明月在，夜深犹过半江来。
吟叙:历代兴亡亿万心，圣人观古贵知今。古今成败无多事，月殿花台幸一吟。
闲吟:考摭妍媸用破心，剪裁千古献当今。闲吟不是闲吟事，事有闲思闲要吟。
唐虞门。唐尧:祅氛不起瑞烟轻，端拱垂衣日月明。传事四方无外役，茅茨深处土阶平。
唐虞门。虞舜:进善惩奸立帝功，功成揖让益温恭。满朝卿士多元凯，为黜兜苗与四凶。
唐虞门。舜妃:苍梧一望隔重云，帝子悲寻不记春。何事泪痕偏在竹，贞姿应念节高人。
唐虞门。再吟:潇湘何代泣幽魂，骨化重泉志尚存。若道地中休下泪，不应新竹有啼痕。
三代门。夏禹:尧违天孽赖询谟，顿免洪波浸碧虚。海内生灵微伯禹，尽应随浪化为鱼。
三代门。再吟:万古龙门一旦开，无成甘死作黄能。司空定有匡尧术，九载之前何处来。
三代门。太康:师保何人为琢磨，安知父祖苦辛多。酒酣禽色方为乐，讵肯闲听五子歌。
三代门。后稷:人惟邦本本由农，旷古谁高后稷功。百谷且繁三曜在，牲牢郊祀信无穷。
三代门。文王:昭然明德报天休，礿祭惟馨胜杀牛。二老五侯何所诈，不归商受尽归周。
三代门。武王:文王寝膳武王随，内竖言安色始怡。七载岂堪囚羑里，一夫为报亦何疑。
三代门。太公:昌猎关西纣猎东，纣怜崇虎弃非熊。危邦自谓多麟凤，肯把王纲取钓翁。
三代门。再吟:东邻不事事西邻，御物卑和物自亲。天下言知天下者，兆人无主属贤人。
三代门。又吟:千妖万态逞妍姿，破国亡家更是谁。匡政必能除苟媚，去邪当断勿狐疑。
三代门。子牙妻:陵柏无心竹变秋，不能同戚拟同休。岁寒焉在空垂涕，覆水如何欲再收。
三代门。周公:文武传芳百代基，几多贤哲守成规。仍闻吐握延儒素，犹恐民疵未尽知。
三代门。夷齐:让国由衷义亦乖，不知天命匹夫才。将除暴虐诚能阻，何异崎岖助纣来。
三代门。管蔡:伊商胡越尚同图，管蔡如何有异谟。不念祖宗危社稷，强于仁圣遣行诛。
三代门。成王:成王有过伯禽笞，圣惠能新日自奇。王道既成何所感，越裳呈瑞凤来仪。
三代门。幽王:狼烟篝火为边尘，烽候那宜悦妇人。厚德未闻闻厚色，不亡家国幸亡身。
三代门。平王:犬戎西集杀幽王，邦土何由不便亡。宜臼东来年更远，川流难绝信源长。
春秋战国门。祭足:吴鲁燕韩岂别宗，曾无外御但相攻。当时周郑谁为相，交质将何服远戎。
春秋战国门。再吟:周室衰微不共匡，干戈终日互争强。诸侯若解尊天子，列国何因次第亡。
春秋战国门。隐公:今古难堤是小人，苟希荣宠任相亲。陈谋不信怀忧惧，反间须防却害身。
春秋战国门。庄公:齐甲强临力有馀，鲁庄为战念区区。鱼丽三鼓微曹刿，肉食安能暇远谟。
春秋战国门。哀公:贤为邻用国忧危，庙算无非委艳奇。两叶翠娥春乍展，一毛须去不难吹。
春秋战国门。再吟:好龙天为降真龙，及见真龙瘁厥躬。接下不勤徒好士，叶公何异鲁哀公。
春秋战国门。平公:鸿鹄轻腾万里高，何殊朝野得贤豪。能知翼戴穹苍力，不是蒙茸腹背毛。
春秋战国门。文公:灭虢吞虞未息兵，柔秦败楚霸威成。文公徒欲三强服，分晋元来是六卿。
春秋战国门。景公:觉病当宜早问师，病深难疗恨难追。晋侯徒有秦医缓，疾在膏肓救已迟。
春秋战国门。卫灵公:子鱼无隐欲源清，死不忘忠感卫灵。伯玉既亲知德润，残桃休吃悟兰馨。
春秋战国门。陈灵公:谁与陈君嫁祸来，孔宁行父夏姬媒。灵公徒认徵舒面，至死何曾识祸胎。
春秋战国门。陈蔡君:楚聘宣尼欲道光，是时陈蔡畏邻强。庸谋但解遮贤路，不解迎贤谋自昌。
春秋战国门。楚惠王:芹中遇蛭强为吞，不欲缘微有害人。何事免成心腹疾，皇天惟德是相亲。
春秋战国门。楚怀王:不听陈轸信张仪，六里商於果见欺。既舍黔中西换得，又令生去益堪悲。
春秋战国门。再吟:不得商於又失齐，楚怀方寸一何迷。明知秦是虎狼国，更忍车轮独向西。
春秋战国门。韩惠王:韩惠开渠止暴秦，营田万顷饱秦人。何殊般肉供羸兽，兽壮安知不害身。
春秋战国门。顷襄王:秦陷荆王死不还，只缘偏听子兰言。顷襄还信子兰语，忍使江鱼葬屈原。
春秋战国门。武公:猛兽来兵只为文，岂宜凉德拟图尊。君看豹彩蒙麋质，人取无难必不存。
春秋战国门。华元:未知军法忌偏颇，徒解于思腹漫皤。昔日羊斟曾不预，今朝为政事如何。
春秋战国门。臧孙:诸孟憎吾似犬狞，贤臧哭孟倍伤情。季孙爱我如甘疾，疾足亡身药故宁。
春秋战国门。公叔:吴起南奔魏国荒，必听公叔失贤良。无谋纵欲离安邑，可免河沟徙大梁。
春秋战国门。庄辛:庄辛正谏谓妖词，兵及鄢陵始悔思。见兔必能知顾犬，亡羊补栈未为迟。
春秋战国门。孙膑:曾嫌胜己害贤人，钻火明知速自焚。断足尔能行不足，逢君谁肯不酬君。
春秋战国门。灵辄:失水枯鳞得再生，翳桑无地谢深情。朱轮未染酬恩血，公子何由见赤诚。
春秋战国门。郭开:秦袭邯郸岁月深，何人沾赠郭开金。廉颇还国李牧在，安得赵王为尔擒。
春秋战国门。乐羊:杯羹忍啜得非忠，巧佞胡为惑主聪。盈箧谤书能寝默，中山不是乐羊功。
春秋战国门。虞卿:割地求和国必危，安知坚守绝来思。年年来伐年年割，割尽邯郸何所之。
春秋战国门。豫让:门客家臣义莫俦，漆身吞炭不能休。中行智伯思何异，国士终期国士酬。
春秋战国门。毛遂:不识囊中颖脱锥，功成方信有英奇。平原门下三千客，得力何曾是素知。
春秋战国门。再吟:定获英奇不在多，然须设网遍山河。禽虽一目罗中得，岂可空张一目罗。
春秋战国门。田文:下客常才不足珍，谁为狗盗脱强秦。秦关若待鸡鸣出，笑杀临淄土偶人。
春秋战国门。再吟:门下三千各自矜，频弹剑客独无能。田文不厌无能客，三窟全身果有凭。
春秋战国门。冯讙:兔窟穿成主再兴，辈流狐伏敢骄矜。冯讙不是无能者，要试君心欲展能。
春秋战国门。章子:在家能子必能臣，齐将功成以孝闻。改葬义无欺死父，临戎安肯背生君。
春秋战国门。卞和:磷磷谁为惑温温，至宝凡姿甚易分。自是时人多贵耳，目无明鉴使俱焚。
春秋战国门。季札:吹毛霜刃过千金，生许徐君死挂林。宝剑徒称无价宝，行心更贵不欺心。
春秋战国门。孙武:理国无难似理兵，兵家法令贵遵行。行刑不避君王宠，一笑随刀八阵成。
春秋战国门。夫差:信听谗言疾不除，忠臣须杀竟何如。会稽既雪夫差死，泉下胡颜见子胥。
春秋战国门。少孺:宝贵亲仁与善邻，邻兵何要互相臻。螳螂定是遭黄雀，黄雀须防挟弹人。
春秋战国门。苏厉:百步穿杨箭不移，养由堪教听弘规。身隆业著未知退，勿遣功名一旦隳。
春秋战国门。鬻拳:鬻拳强谏惧威刑，退省怀惭不顾生。双刖忍行留痛恨，惟君适足见忠诚。
春秋战国门。荆轲:反刃相酬是匹夫，安知突骑驾群胡。有心为报怀权略，可在於期与地图。
春秋战国门。再吟:几尺如霜利不群，恩仇未报反亡身。诚哉利器全由用，可惜吹毛不得人。
春秋战国门。陈轸:丹青徒有逞喧哗，有足由来不是蛇。杀将破军为柱国，君今官极更何加。
春秋战国门。田饶:厨抛败肉士怀饥，仓烂馀粮客未炊。临难欲行求死士，将何恩信致扶危。
春秋战国门。鲍叔:忠臣祝寿吐嘉词，鲍叔临轩酒一卮。安不忘危臣所愿，愿思危困必无危。
春秋战国门。晏婴:正人徒以刃相危，贪利忘忠死不为。麋鹿命悬当有处，驱车何必用奔驰。
春秋战国门。再吟:下泽逢蛇盖是常，还如山上见豺狼。国中有怪非蛇兽，不用贤能是不祥。
春秋战国门。又吟:马毙厩人欲就刑，百年临尽一言生。赖逢贤相能匡救，仍免吾君播恶声。
春秋战国门。叔向:重禄存家不敢言，小臣忧祸亦如然。明开谏诤能无罪，只此宜为理国先。
春秋战国门。师旷:老能劝学照馀生，似夜随灯到处明。往行前言如不见，暗中无烛若为行。
春秋战国门。智伯:三国连兵敌就擒，晋阳城下碧波深。风涛撼处看沈赵，舟楫不从翻自沈。
春秋战国门。再吟:攻城来下惜先分，一旦家邦属四邻。徒逞威强称智伯，不知权变是愚人。
春秋战国门。襄子:君子常闻不迫危，城崩何用急重围。叛亡能退修文德，果见中牟以义归。
春秋战国门。杨回:三逐乡闾五去君，莫知何地可容身。杨回不是逢英鉴，白首无成一旅人。
春秋战国门。颜回:陋巷箪瓢困有年，是时端木饫腥膻。宣尼行教何形迹，不肯分甘救子渊。
春秋战国门。子贡:救鲁亡吴事可伤，谁令利口说田常。吴亡必定由端木，鲁亦宜其运不长。
春秋战国门。再吟:一言能使定安危，安己危人是所宜。仁义不思垂教化，背恩亡德岂儒为。
春秋战国门。郑相:郑相清贤慎有馀，好鱼鱼至竟何如。退鱼留得终身禄，禄在何忧不得鱼。
春秋战国门。子产:为政何门是化源，宽仁高下保安全。如嫌水德人多狎，拯溺宜将猛济宽。
春秋战国门。管仲:美酒浓馨客要沽，门深谁敢强提壶。苟非贤主询贤士，肯信沽人畏子獹。
春秋战国门。再吟:社鼠穿墙巧庇身，何由攻灌若为熏。能知窟穴依形势，不听谗邪是圣君。
春秋战国门。范蠡:西子能令转嫁吴，会稽知尔啄姑苏。迹高尘外功成处，一叶翩翩在五湖。
春秋战国门。屈原:满朝皆醉不容醒，众浊如何拟独清。江上流人真浪死，谁知浸润误深诚。
春秋战国门。黄歇:春申随质若王图，为主轻生大丈夫。女子异心安足听，功成何更用阴谟。
春秋战国门。王后:连环要解解非难，忽碎瑶阶一旦间。两国相持兵不解，会应俱碎似连环。
春秋战国门。樊姬:侧影频移未退朝，喜逢贤相日从高。当时不有樊姬问，令尹何由进叔敖。
春秋战国门。齐桓公:三往何劳万乘君，五来方见一微臣。微臣傲爵能轻主，霸主如何敢傲人。
春秋战国门。中山君:敌临烹子一何庸，激怒来军速自攻。结怨岂思围不解，愚谋多以杀为雄。
春秋战国门。赵简子:简子雄心蓄霸机，贤愚聊欲试诸儿。假言藏宝非真宝，不是生知焉得知。
春秋战国门。再吟:谔谔能昌唯唯亡，亦由匡正得贤良。一从忠谠无周舍，吾过何人为短长。
春秋战国门。赵宣子:门人曾不有提弥，连嗾呀呀孰敢支。临难若教无苟免，乱朝争那以獒为。
春秋战国门。韩昭侯:去年秦伐我宜阳，今岁天灾旱且荒。对此不思人力困，楼门何可更高张。
春秋战国门。魏文侯:冒雨如何固出畋，虑乖群约失乾乾。文侯不是贪禽者，示信将为教化先。
春秋战国门。郤成子:陈乐无欢璧在隅，宰臣怀智有微谟。苟非成子当明哲，谁是仁人可托孤。
春秋战国门。秦武阳:丱岁徒闻有壮名，及令为副误荆卿。是时环柱能相副，谁谓燕囚事不成。
春秋战国门。田子方:太子无嫌礼乐亏，愿听贫富与安危。贱贫骄物贫终在，富贵骄人贵必隳。
春秋战国门。淳于髡:穰穰何祷手何赍，一呷村浆与只鸡。以少求多诚可笑，还如轻币欲全齐。
春秋战国门。再吟:戏问将何对所耽，滑稽无骨是常谭。昔时王者皆通四，近见君王只好三。
春秋战国门。再吟:曲突徙薪不谓贤，焦头烂额飨盘筵。时人多是轻先见，不独田家国亦然。
春秋战国门。田子奇:少年为吏虑非循，一骑奔追委使臣。使者不追何所对，车中缘见白头人。
春秋战国门。百里奚:船骥由来是股肱，在虞虞灭在秦兴。裁量何异刀将尺，只系用之能不能。
春秋战国门。孙叔敖:童稚逢蛇叹不祥，虑悲来者为埋藏。是知阳报由阴施，天爵昭然契日彰。
春秋战国门。鲁仲连:昔迸烧牛发战机，夜奔惊火走燕师。今来跃马怀骄惰，十万如无一撮时。
春秋战国门。宋子罕:子怜温润欲归仁，吾贵坚廉是宝身。自有不贪身内宝，玉人徒献外来珍。
春秋战国门。宫之奇:虞虢相依自保安，谋臣吞度不为难。贪怜璧马迷香饵，肯信之奇谕齿寒。
春秋战国门。王孙满:九牧金熔物像成，辞昏去乱祚休明。兴亡在德不在鼎，楚子何劳问重轻。
春秋战国门。颜叔子:夜雨邻娃告屋倾，一宵从寄念悲惊。诚知独处从烧烛，君子行心要自明。
春秋战国门。张孟谭:强兵四合国将危，赖有谋臣为发挥。城内蒿铜诚自有，无谋谁解见玄机。
春秋战国门。公子无忌:按剑临笼震咄呼，鹞甘枭戮伏鸠辜。能怜钝拙诛豪俊，悯弱摧强真丈夫。
春秋战国门。再吟:赵解重围魏再昌，信陵贤德日馨芳。昏蒙愚主听谗说，公子云亡国亦亡。
春秋战国门。侯嬴朱亥:屠肆监门一贱微，信陵交结国人非。当时不是二君计，匹马那能解赵围。
春秋战国门。再吟:走敌存亡义有馀，全由雄勇与英谟。但如公子能交结，朱亥侯嬴何代无。
秦门。胡亥:鹿马何难辨是非，宁劳卜筮问安危。权臣为乱多如此，亡国时君不自知。
秦门。再吟:盗贼纵横主恶闻，遂为流矢犯君轩。怪言何不早言者，若使早言还不存。
秦门。赵高:赵高胡亥速天诛，率土兴兵怨毒痡。丰沛见机群小吏，功成儿戏亦何殊。
秦门。陈涉:秦法烦苛霸业隳，一夫攘臂万夫随。王侯无种英雄志，燕雀喧喧安得知。
秦门。项籍:九垓垂定弃谋臣，一阵无功便杀身。壮士诚知轻性命，不思辜负八千人。
秦门。范增:智士宁为暗主谟，范公曾不读兵书。平生心力为谁尽，一事无成空背疽。
前汉门。高祖:爱子从烹报主时，安知强啜不含悲。太公悬命临刀几，忍取杯羹欲为谁。
前汉门。再吟:北伐匈奴事可悲，当时将相是其谁。君臣束手平城里，三十万兵能忍饥。
前汉门。周苛纪信:为主坚能不顾身，赴汤蹈火见忠臣。后来邦国论心义，谁是君王出热人。
前汉门。酂侯:共怪酂侯第一功，咸称得地合先封。韩生不是萧君荐，猎犬何人为指踪。
前汉门。曲逆侯:社肉分平未足奇，须观大用展无私。一朝如得宰天下，必使还如宰社时。
前汉门。薛公:黥布称兵孰敢当，薛公三计为斟量。上中良策知非用，南取长沙是死乡。
前汉门。条侯:上将风戈赏罚明，矛鋋严闭亚夫营。人君却禀将军令，按辔垂鞭为缓行。
前汉门。平津侯:儒素逢时得自媒，忽从徒步列公台。北辰如不延吾辈，东阁何由逐汝开。
前汉门。博陆侯:栋梁徒自保坚贞，毁穴难防雀鼠争。不是主人知诈伪，如何柱石免欹倾。
前汉门。夏贺良:汉代中微亦再昌，忠臣忧国冀修禳。赤精符谶诚非妄，枉杀无辜夏贺良。
前汉门。王莽:权归诸吕牝鸡鸣，殷鉴昭然讵可轻。新室不因崇外戚，水中安敢寄生营。
前汉门。再吟:重赋严刑作祸胎，岂知由此乱离媒。家传揖让亦难济，况是身从倾篡来。
前汉门。又吟:铜马朱眉满四方，总缘居摄乱天常。因君多少布衣士，不是公卿即帝王。
前汉门。毛延寿:不拔金钗赂汉臣，徒嗟玉艳委胡尘。能知货贿移妍丑，岂独丹青画美人。
前汉门。刘圣公:不纳良谋刘縯言，胡为衔璧向崇宣。伤哉乱帝途穷处，何必当时谮福先。
前汉门。樊崇徐宣:庸中佼佼铁铮铮，百万长驱入帝京。首事纵隳三善在，归仁何虑不全生。
前汉门。僭号公孙述:剑蜀金汤孰敢争，子阳才业匪雄英。方知在德不在险，危栈何曾阻汉兵。
后汉门。光武:成败非儒孰可量，儒生何指指萧王。萧王得众能宽裕，吴汉归来帝业昌。
后汉门。明帝:朝臣咸佞孰知非，张佚公忠语独奇。博士一言除太傅，谥为明帝信其宜。
后汉门。桓帝:能嫌跋扈斩梁王，宁便荣枯信段张。襄楷忠言谁佞惑，忍教奸祸起萧墙。
后汉门。灵帝:榜悬金价鬻官荣，千万为公五百卿。公瑾孔明穷退者，安知高卧遇雄英。
后汉门。废帝:乱兵如猬走王师，社稷颠危孰为持。夜逐萤光寻道路，汉家天子步归时。
后汉门。献帝:只为曹侯数贵人，普天黔首尽黄巾。汉灵早听侍中谏，安得献生称不辰。
后汉门。再吟:咸怨刑科有党偏，耕夫无不事戎旃。是时老幼饥号处，一斛黄禾五百千。
后汉门。子密:子密封侯岂所宜，能高德义必无为。当时若缚还彭氏，率土何忧不自归。
后汉门。羊续:鱼悬洁白振清风，禄散亲宾岁自穷。单席寒厅惭使者，葛衣何以至三公。
后汉门。杨震:为国推贤匪惠私，十金为报遽相危。无言暗室何人见，咫尺斯须已四知。
后汉门。赵孝:绿林清旦正朝饥，岂计行人瘦与肥。为感在原哀叫切，鶺鴒休报听双飞。
后汉门。马后:粗衣闲寂阅群书，荐达嫔妃广帝居。再实伤根嫌贵宠，惠慈劳悴育皇储。
后汉门。魏博妻:萝挂青松是所依，松凋萝更改何枝。操刀必割腕可断，磐石徒坚心不移。
后汉门。曹娥:心摧目断哭江濆，窥浪无踪日又昏。不入重泉寻水底，此生安得见沈魂。
后汉门。周都妻:绿水双鸳一已沈，皇天更欲配何禽。不将血涕随霜刃，谁见朱殷未死心。
后汉门。鲍宣妻:君恶奢华意不欢，一言从俭亦何难。但能和乐同琴瑟，未必恩情在绮纨。
后汉门。吕母:狱无良吏雪无由，处处戈鋋自执仇。吕母衔冤穷老妇，亦能为帅复私雠。
三国门。蜀先主:豫州军败信途穷，徐庶推能荐卧龙。不是卑词三访谒，谁令玄德主巴邛。
三国门。再吟:一家区宇忽三分，龌龊车书曷足论。定有伊姜为佐辅，忍教鸿雁各乾坤。
三国门。后主:万峰如剑载前来，危阁横空信险哉。对此玄休长叹息，方知刘禅是庸才。
三国门。吴后主:吴宫季主恣骄奢，移尽江南百媚花。一旦狂风江上起，花随风散落谁家。
三国门。王表:王表闻声莫见身，吴中敬事甚君亲。是知邦国将亡灭，不听人臣听鬼神。
三国门。鲁肃:轻财重义见英奇，圣主贤臣是所依。公瑾窘饥求子敬，一言才起数船归。
晋门。晋武帝:汉贪金帛鬻公卿，财赡羸军冀国宁。晋武鬻官私室富，是知犹不及桓灵。
晋门。再吟:君人为理在安民，论道求贤德自新。经国远图无所问，何曾言指一何神。
晋门。惠帝:蛙鸣堪笑问官私，更劝饥人食肉糜。蒙昧万机犹妇女，寇戎安得不纷披。
晋门。贾后:贾后甘为废戮人，齐王还杀赵王伦。一从天下无真主，瓜割中原四百春。
晋门。怀帝:蕃汉戈矛遍九垓，两京簪绂走黄埃。刘聪大会平阳日，遣帝行觞事可哀。
晋门。愍帝:耕牛吃尽大田荒，二两黄金籴斗粮。御粥又闻无麴屑，不降胡虏奈饥肠。
晋门。郭钦:谁疑忠谏郭钦言，不逐戎夷出塞垣。晋室既无明圣主，果为胡虏乱中原。
晋门。王夷甫:六合谁为辅弼臣，八风昏处尽胡尘。是知济弱扶倾术，不属高谈虚论人。
晋门。王茂弘:韩魏荆扬日岂堪，胡风看欲过江南。中原一片生灵血，谁秉王纲色不惭。
晋门。吴隐之:闻说贪泉近郁林，隐之今日得深斟。徒言滴水能穿石，其那坚贞匪石心。
晋门。再吟:贪泉何处是泉源，只在灵台一点间。必也心源元自有，此泉何必在江山。
六朝门。前赵刘聪:戎羯谁令识善言，刑将不舍遽能原。垂成却罢凤仪殿，仍改逍遥纳谏园。
六朝门。前凉张轨:官从主簿至专征，谁遣凉王破赵名。益信用贤由拔擢，穰苴不是将家生。
六朝门。后魏武帝:太武南征似卷蓬，徐阳兖蔡杀皆空。从来吊伐宁如此，千里无烟血草红。
六朝门。三废帝:明庄节闵并罹殃，命在朱高二悖王。已叹一年三易换，更嗟殴辱下东廊。
六朝门。苻坚:百万南征几马归，叛亡如猬亦何悲。宾擒敌国诸戎主，更遣权兵过在谁。
六朝门。再呤:空知勇锐不知兵，困兽孤军未可轻。安有长驱百馀万，身驰几旅欲先征。
六朝门。又吟:水影星光怪异多，不思修德事干戈。无谋拒谏仍轻敌，国破身擒将奈何。
六朝门。宋武帝:栖栖老楚未遭时，债主凭陵似迫危。人杰既为王谧识，刁逵诛斩独何悲。
六朝门。二废帝:肆意荒狂杀不辜，方嗟废帝又苍梧。自言威震为英武，肯虑湘东与玉夫。
六朝门。齐废帝东昏侯:定策谁扶捕鼠儿，不忧萧衍畏潘妃。长围既合刀临项，犹惜金钱对落晖。
六朝门。梁武帝:梁武年高厌六龙，繁华声色尽归空。不求贤德追尧舜，翻作忧囚一病翁。
六朝门。再吟:兴亡何故遽环回，汤纣身为事可哀。莫是自长嫌胜己，蔽贤犹执匹夫才。
六朝门。简文帝:救兵方至强抽军，与贼开城是简文。曲项琵琶催酒处，不图为乐向谁云。
六朝门。元帝:木栅江城困魏军，王褒横议遏谋臣。宾降未免俱为戮，一死安能谢益仁。
六朝门。谢举:叛奴逃数岂堪留，忠节曾无肯到头。朱异早能同远见，青衫宁假帝登楼。
六朝门。朱异:徒览儒书不学兵，彦和虚得不廉名。四郊多垒犹相罪，国破将何谢太清。
六朝门。傅昭:为政残苛兽亦饥，除饥机在养疲羸。人能善政兽何暴，焉用劳人以槛为。
六朝门。宣帝:宣帝骄奢恣所为，后宫升降略无时。乘危自有妻公在，安许鸾凰是尉迟。
六朝门。李集:忠谏能坚信正臣，三沈三屈竟何云。每沈良久方能语，及语还呼桀纣君。
隋门。隋文帝:孤儿寡妇忍同欺，辅政刚教篡夺为。矫诏必能疏昉译，直臣诚合重颜仪。
隋门。独孤后:腹生奚强有亲疏，怜者为贤弃者愚。储贰不遭谗构死，隋亡宁便在江都。
隋门。炀帝:拒谏劳兵作祸基，穷奢极武向戎夷。兆人疲弊不堪命，天下嗷嗷新主资。
隋门。贺若弼:破敌将军意气豪，请除倾国斩妖娆。红绡忍染娇春雪，瞪目看行切玉刀。
读三国志:有国由来在得贤，莫言兴废是循环。武侯星落周瑜死，平蜀降吴似等闲。
山舍南溪小桃花:一树繁英夺眼红，开时先合占东风。可怜地僻无人赏，抛掷深山乱木中。
春行遇雨:夹路轻风撼柳条，雨侵春态动无憀。采香陌上谁家女，湿损钗头翡翠翘。
登楼寄远:满城春色花如雪，极目烟光月似钩。总是动人乡思处，更堪容易上高楼。
望思台:汉武年高慢帝图，任人曾不问贤愚。直饶四老依前出，消得江充宠佞无。
山舍偶题:门掩松萝一径深，偶携藜杖出前林。谁知尽日看山坐，万古兴亡总在心。
荆溪夜泊:点点渔灯照浪清，水烟疏碧月胧明。小滩惊起鸳鸯处，一双采莲船过声。
旅舍卧病:家隔西秦无远信，身随东洛度流年。病来旅馆谁相问，牢落闲庭一树蝉。
登昭福寺楼:旅怀秋兴正无涯，独倚危楼四望赊。谷变陵迁何处问，满川空有旧烟霞。
代边将:雪冻阴河半夜风，战回狂虏血漂红。据鞍遥指长安路，须刻麟台第一功。
夜与张舒话别:愁听南楼角又吹，晓鸡啼后更分离。如何销得凄凉思，更劝灯前酒一卮。
寒梅词:霜梅先拆岭头枝，万卉千花冻不知。留得和羹滋味在，任他风雪苦相欺。
题灵泉寺:入谷先生一阵香，异花奇木簇禅堂。可怜门外高低路，万毂千蹄日日忙。
宿张正字别业:茅屋萧寥烟暗后，松窗寂历月明初。此时谁念孤吟客，唯有黄公一帙书。
鹤:天上瑶池覆五云，玉麟金凤好为群。不须更饮人间水，直是清流也汗君。
过相思谷:悠悠信马春山曲，芳草和烟铺嫩绿。正被离愁著莫人，那堪更过相思谷。
写庄子:圣泽安排当散地，贤侯优贷借新居。闲中亦有闲生计，写得南华一部书。
山中寄友人:乱云堆里结茅庐，已共红尘迹渐疏。莫问野人生计事，窗前流水枕前书。
津亭:津亭欲阕戒棠舟，五两风来不暂留。西北浮云连魏阙，东南初日满秦楼。层城渺渺人伤别，芳草萋萋客倦游。平乐旧欢收不得，更凭飞梦到瀛洲。
古别:长道何年祖軷休，风帆不断岳阳楼。佳人挟瑟漳河晓，壮士悲歌易水秋。九帐青油徒自负，百壶芳醑岂消忧。至今长乐坡前水，不啻秦人怨陇头。
塞上:汉家神箭定天山，烟火相望万里间。契利请盟金匕酒，将军归卧玉门关。云沈老上妖氛断，雪照回中探骑闲。五饵已行王道胜，绝无刁斗至阗颜。
寄昭潭王中立:高弦一弄武陵深，六幕天空万里心。吴苑歌骊成久别，楚峰回雁好归音。十千美酒花期隔，三百枯棋弈思沈。莫上孤城频送目，浮云西北是家林。
雪:屏翳驱云结夜阴，素花飘坠恶氛沈。色欺曹国麻衣浅，寒入荆王翠被深。天上明河银作水，海中仙树玉为林。日高独拥鹴裘卧，谁乞长安取酒金。
冲虚观:五粒青松护翠苔，石门岑寂断纤埃。水浮花片知仙路，风递鸾声认啸台。桐井晓寒千乳敛，茗园春嫩一旗开。驰烟未勒山亭字，可是英灵许再来。
淮南发运赵邢州被诏归阙:天台封诏紫泥馨，马首前瞻北斗城。人在函关先望气，帝于京兆最知名。一区东第趋晨近，数刻西厢接昼荣。正是两宫裁化日，百金双璧拜虞卿。
淮南王:贪铸金钱盗写符，何曾七国戒前车。长生不待炉中药，鸿宝谁收箧里书。碧井床空天影在，小山人去桂丛疏。云中鸡犬无消息，麦秀渐渐遍故墟。
赵宗道归辇下:沿牒相逢楚水湄，竹林文酒此攀嵇。半毡未暖还伤别，一臂初交又解携。江浦呕哑风送橹，河桥勃窣柳垂堤。明年四月秦关到，洗眼扬州看马蹄。
忆荐福寺牡丹:十日春风隔翠岑，只应繁朵自成阴。樽前可要人颓玉，树底遥知地侧金。花界三千春渺渺，铜槃十二夜沈沈。雕槃分篸何由得，空作西州拥鼻吟。
次韵和朱况雨中之什:苍野迷云黯不归，远风吹雨入岩扉。石床润极琴丝缓，水阁寒多酒力微。夕梦将成还滴滴，春心欲断正霏霏。忧花惜月长如此，争得东阳病骨肥。
感旧:千里青云未致身，马蹄空踏几年尘。曾迷玉洞花光老，欲过金城柳眼新。粉壁已沈题凤字，酒垆犹记姓黄人。坞中横笛偏多感，一涕阑干白角巾。
城南:昨夜轻阴结夕霏，城南十里有香泥。初闻山鸟惊新哢，遥见林花识旧蹊。荡桨远从芳草渡，垫巾还傍绿杨堤。罗敷正苦桑蚕事，惆怅南来五马蹄。
早夏:井辖投多思不禁，密垂珠箔昼沈沈。睡惊燕语频移枕，病起蛛丝半在琴。雨径乱花埋宿艳，月轩修竹转凉阴。一春酒费知多少，探尽囊中换赋金。
侯家:洞户春迟漏箭长，短辕初返雒阳傍。彩云按曲青岑醴，沈水薰衣白璧堂。前槛兰苕依玉树，后园桐叶护银床。宴残红烛长庚烂，还促朝珂谒未央。
函谷关:天开函谷壮关中，万古惊尘向此空。望气竟能知老子，弃繻何不识终童。谩持白马先生论，未抵鸣鸡下客功。符命已归如掌地，一丸曾误隗王东。
残花:雨压残红一夜凋，晓来帘外正飘摇。数枝翠叶空相对，万片香魂不可招。长乐梦回春寂寂，武陵人去水迢迢。愁将玉笛传遗恨，苦被芳风透绮寮。
次韵徐爽见寄:五两青丝帝渥深，平时可敢叹英沈。侏儒自是长三尺，澼纩都来直数金。寂寞死灰人丧偶，婆娑生意树交阴。年来想见琼枝色，久梦蘧蘧到竹林。
华清宫:行尽江南数十程，晓星残月入华清。朝元阁上西风急，都入长杨作雨声。
题文川村居:种茶岩接红霞坞，灌稻泉生白石根。皤腹老翁眉似雪，海棠花下戏儿孙。
燕:短羽新来别海阳，真珠高卷语雕梁。佳人未必全听尔，正把金针绣凤凰。
题严君观:寒云古木罩星台，凡骨仙踪信可哀。二十年前曾此到，一千年内未归来。
山中有所思:零零夜雨渍愁根，触物伤离好断魂。莫怪杜鹃飞去尽，紫微花里有啼猿。
燕:一巢功绩破春光，絮落花残两翅狂。月树风枝不栖去，强来言语泥雕梁。
贫女:难把菱花照素颜，试临春水插花看。木兰船上游春子，笑把荆钗下远滩。
杪春寄友人:何处相逢万事忙，卓家楼上百淘香。明朝渐近山僧寺，更为残花醉一场。
回旧山:庾家楼上谢家池，处处风烟少旧知。明日落花谁共醉，野溪猿鸟恨归迟。
使至灊山（神异录：明皇尝梦游灊岳遣越宾祀之）:碧坞烟霞昼未开，游人到处尽裴回。凭谁借问岩前叟，曾托吾皇一梦来。
途中诗:□□□□□□□，□□□□□□□。风里浪花吹更白，雨中山色洗还青。海鸥聚处窗前见，林狖啼时枕上听。此际自然无限趣，王程不敢暂留停。
愤怨诗:于公恸哭三年旱，邹衍含愁五月霜。今我幽愁还似古，皇天无语但苍苍。
戏语:秦地城池二百年，何期如此贱田园。一顷麦苗硕伍米，三间堂屋二千钱。
万寿寺歌词:位乖燮理致伤残，四面墙匡不忍看。正是花时堪下泪，相公何必更追欢。
迎孙刺史:昔日郎君今刺史，朱元依旧守朱门。今朝竹马诸童子，尽是当时竹马孙。
临刑诗（璠不知书，时以为鬼代作）:积玉堆金官又崇，祸来倏忽变成空。五年荣贵今何在，不异南柯一梦中。
题牡丹:一种芳菲出后庭，却输桃李得佳名。谁能为向天人说，从此移根近太清。
题菊花:飒飒西风满院栽，蕊寒香冷蝶难来。他年我若为青帝，报与桃花一处开。
不第后赋菊:待到秋来九月八，我花开后百花杀。冲天香阵透长安，满城尽带黄金甲。
自题像:记得当年草上飞，铁衣著尽著僧衣。天津桥上无人识，独倚栏干看落晖。
柳:妆点青春更有谁，青春常许占先知。亚夫营畔风轻处，元亮门前日暖时。花密宛如飘六出，叶繁何惜借双眉。交情别绪论多少，好向仁人赠一枝。
白菊（一作罗隐诗）:虽被风霜竞欲催，皎然颜色不低摧。已疑素手能妆出，又似金钱未染来。香散自宜飘渌酒，叶交仍得荫苍苔。寻思闭户中宵见，应认寒窗雪一堆。
清明登奉先城楼:年来年去只艰危，春半尧山草尚衰。四海清平耆旧见，五陵寒食小臣悲。烟销井邑隈楼槛，雪满川原泥酒卮。拭尽贾生无限泪，一行归雁远参差。
清明赤水寺居:榆火轻烟处处新，旋从闲望到诸邻。浮生浮世只多事，野水野花娱病身。浊酒不禁云外景，碧峰犹冷寺前春。蓑衣毳衲诚吾党，自结村园一社贫。
赠罗隐:平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯。
答同年李昉见赠次韵:词场几度让长鞭，又向清朝贺九迁。品秩虽然殊此日，岁寒终不改当年。驰名早已超三院，侍直仍忻步八砖。今日相逢翻自愧，闲吟对酒倍潸然。
崿岭四望:汉家仙仗在咸阳，洛水东流出建章。野老至今犹望幸，离宫秋树独苍苍。
官左拾遗归隐作（一作辞官归隐，留诗一绝）:汩没朝班愧不才，谁能低折向尘埃。青山得去且归去，官职有来还自来。
悼杨氏妓琴弦:魂归寥廓魄归泉，只住人间十五年。昨日施僧裙带上，断肠犹系琵琶弦。
出山吟:来书初出白云扃，乍蹑秋风马走轻。远近留连分岳色，别离呜咽乱泉声。休将巢许争喧杂，自共伊皋论太平。昨夜细看云色里，进贤星座甚分明。
书壁:一别人间岁月多，归来人事已销磨。惟有门前鉴池水，春风不改旧时波。
梁郊祀乐章。庆融:道和气兮袭氤氲，宣皇规兮彰圣神。服遐裔兮敷质文，格苗扈兮息烟尘。
醴泉院:万山岚霭簇洋城，数处禅斋尽有名。古柏八株堆翠色，灵泉一派逗寒声。暂游颇爱闲滋味，久住翻嫌俗性情。珍重支公每相勉，我于儒行也修行。
兴势观:山名兴势镇梁洋，俨有真风福此方。瘦柏握盘笼殿紫，灵泉澄洁浸花香。暂游颇爱闲人少，久住翻嫌白日忙。只向五千文字内，愿成金骨住仙乡。
洋川:华夷图上见洋川，知在青山绿水边。官闲最好游僧舍，江近应须买钓船。
题麦积山天堂:蹑尽悬空万仞梯，等闲身共白云齐。檐前下视群山小，堂上平分落日低。绝顶路危人少到，古岩松健鹤频栖。天边为要留名姓，拂石殷勤身自题。
题斗山观:霞衣欲举醉陶陶，不觉全家住绛霄。拔宅只知鸡犬在，上天谁信路岐遥。三清辽廓抛尘梦，八景云烟事早朝。为有故林苍柏健，露华凉叶锁金飙。
题孤云绝顶淮阴祠:一握寒天古木深，路人犹说汉淮阴。孤云不掩兴亡策，两角曾悬去住心。不是冕旒轻布素，岂劳丞相远追寻。当时若放还西楚，尺寸中华未可侵。
和韩昭从驾过白卫岭:龙旆飘飖指极边，到时犹更二三千。登高晓蹋巉岩石，冒冷朝冲断续烟。自学汉皇开土宇，不同周穆好神仙。秦民莫遣无恩及，大散关东别有天。
贺王溥入相:一战文场拔赵旗，便调金鼎佐无为。白麻骤降恩何极，黄发初闻喜可知。跋敕案前人到少，筑沙堤上马归迟。立班始得遥相见，亲洽争如未贵时。
与诸门生春日会饮繁台赋:柳阴如雾絮成堆，又引门生饮古台。淑景即随风雨去，芳樽宜命管弦开。谩夸列鼎鸣钟贵，宁免朝乌夜兔催。烂醉也须诗一首，不能空放马头回。
示诸门生:二百一十四门生，春风初长羽毛成。掷金换得天边桂，凿壁偷将榜上名。何幸不才逢圣世，偶将疏网罩群英。衰翁渐老儿孙小，异日知谁略有情。
过平戎谷吊胡翙:立马荒郊满目愁，伊人何罪死林丘。风号古木悲长在，雨湿寒莎泪暗流。莫道文章为众嫉，只应轻薄是身雠。不缘魂寄孤山下，此地堪名鹦鹉洲。
奉诏赋剑州途中鸷兽:剑牙钉舌血毛腥，窥算劳心岂暂停。不与大朝除患难，惟馀当路食生灵。从将户口资嚵口，未委三丁税几丁。今日帝王亲出狩，白云岩下好藏形。
放猿:放尔丁宁复故林，旧来行处好追寻。月明巫峡堪怜静，路隔巴山莫厌深。栖宿免劳青嶂梦，跻攀应惬白云心。三秋果熟松梢健，任抱高枝彻晓吟。
遇放猿再作:嶓冢祠前汉水滨，饮猿连臂下嶙峋。渐来子细窥行客，认得依稀是野宾。月宿纵劳羁绁梦，松餐非复稻粱身。数声肠断和云叫，识是前时旧主人。
偶作:莫为危时便怆神，前程往往有期因。须知海岳归明主，未必乾坤陷吉人。道德几时曾去世，舟车何处不通津。但教方寸无诸恶，狼虎丛中也立身。
北使还京作（诗凡五章，今仅存其一）:去年今日奉皇华，只为朝廷不为家。殿上一杯天子泣，门前双节国人嗟。龙荒冬往时时雪，兔苑春归处处花。上下一行如骨肉，几人身死掩风沙。
放鱼书所钥户:高却垣墙钥却门，监丞从此罢垂纶。池中鱼鳖应相贺，从此方知有主人。
春社从李昉乞酒:社公今日没心情，为乞治聋酒一瓶。恼乱玉堂将欲遍，依稀巡到第三厅。
游灵溪观:云藏宝殿风尘外，粉壁松轩入看初。话久仙童颜色老，病来玄鹤羽毛疏。樵翁接引寻红术，道士留连说紫书。不为壮心降未得，便堪从此玩清虚。
寄天台道友:相思遥指玉霄峰，怅望江山阻万重。会隔晓窗闻法鼓，几同寒榻听疏钟。别来知子长餐柏，吟处将谁对倚松。且住人间行圣教，莫思天路便登龙。
钟陵铁柱:千年埋没竟何为，变化宜将万物齐。安得风胡借方便，铸成神剑斩鲸鲵。
僧房听雨:古寺松轩雨声别，寒窗听久诗魔发。记得年前在赤城，石楼梦觉三更雪。
题牡丹:万叶红绡剪尽春，丹青任写不如真。风光九十无多日，难惜尊前折赠人。
祖龙词:平吞六国更何求，童女童男问十洲。沧海不回应怅望，始知徐福解风流。
谪居海上:家临泾水隔秦川，来往关河路八千。堪恨此身何处老，始皇桥畔又经年。
怀三茅道友:尘事何年解客嘲，十年容易到三茅。长思碧洞云窗下，曾借黄庭雪夜抄。丹桂有心凭至论，五峰无信问深交。杏坛仙侣应相笑，只为浮名未肯抛。
赠胥尊师:绿发童颜羽服轻，天台王屋几经行。云程去速因风起，酒债还迟待药成。房闭十洲烟浪阔，箓开三洞鬼神惊。他年华表重归日，却恐桑田已变更。
塞上:黄沙风卷半空抛，云动阴山雪满郊。探水人回移帐就，射雕箭落著弓抄。鸟逢霜果饥还啄，马渡冰河渴自跑。占得高原肥草地，夜深生火折林梢。
与李专美:昭裔登庸汝未登，凤池鸡树冷如冰。何如且作宣徽使，免被人呼粥饭僧。
题龙窝洞:折花携酒看龙窝，镂玉长旌俊彦过。他日各为云外客，碧纱笼却又如何。
留题座主和凝旧阁:座主登庸归凤阙，门生批诏立鳌头。玉堂旧阁多珍玩，可作西斋润笔不。
题家园:池莲憔悴无颜色，园竹低垂减翠阴。园竹池莲莫惆怅，相看恰似主人心。
书从事厅屏上:金殿试回新折桂，将军留辟向江城。思量一醉犹难得，辜负扬州管记名。
题施璘画竹图:枯箨危根缴石头，千竿交映近清流。堪珍仲宝穷幽笔，留得荆湘一片秋。
陪华林园试小妓羯鼓:切断牙床镂紫金，最宜平稳玉槽深。因逢淑景开佳宴，为出花奴奏雅音。掌底轻璁孤鹊噪，枝头干快乱蝉吟。开元天子曾如此，今日将军好用心。
书歌妓泥金带:风柳摇摇无定枝，阳台云雨梦中归。他年蓬岛音尘断，留取尊前旧舞衣。
送徐铉流舒州（时铉弟锴亦贬乌江尉，亲友临江相送）:昔年凄断此江湄，风满征帆泪满衣。今日重怜鶺鴒羽，不堪波上又分飞。
失题:谁家旧宅春无主，深院帘垂杏花雨。香飞绿琐人未归，巢燕承尘默无语。
寄孟宾于:初携书剑别湘潭，金榜标名第十三。昔日声名喧洛下，近来诗价满江南。长为邑令情终屈，纵处曹郎志未甘。莫学冯唐便休去，明君晚事未为惭。
送孟宾于:曾闻洛下缀神仙，火树南栖几十年。白首自忻丹桂在，诗名已得四方传。行随秋渚将归雁，吟傍梅花欲雪天。今日还家莫惆怅，不同初上渡头船。
奉和圣制元日大雪登楼:恰当岁日纷纷落，天宝瑶花助物华。自古最先标瑞牒，有谁轻拟比杨花。密飘粉署光同冷，静压青松势欲斜。岂但小臣添兴咏，狂歌醉舞一家家。
东楼看雪:一上高楼醉复醒，日西江雪更冥冥。化风吹火全无气，平望惟松少露青。腊内不妨南地少，夜长应得小窗听。因思旧隐匡庐日，闲看杉柽掩石扃。
落花:惜花无计又花残，独绕芳丛不忍看。暖艳动随莺翅落，冷香愁杂燕泥干。绿珠倚槛魂初散，巫峡归云梦又阑。忍把一尊重命乐，送春招客亦何欢。
春雪:南国春寒朔气回，霏霏还阻百花开。全移暖律何方去，似误新莺昨日来。平野旋销难蔽草，远林高缀却遮梅。不知金勒谁家子，只待晴明赏帝台。
重戏和春雪寄沈员外:谁道江南要雪难，半春犹得倚楼看。却遮迟日偷莺暖，密洒西风借鹤寒。散漫不容梨艳去，轻明应笑玉华干。和来琼什虽无敌，且是侬家比兴残。
春日尊前示从事:州中案牍鱼鳞密，界上军书竹节稠。眼底好花浑似雪，瓮头春酒漫如油。东君不为留迟日，清镜唯知促白头。最觉此春无气味，不如庭草解忘忧。
尊前:官为将相复何求，世路多端早合休。渐老更知春可惜，正欢唯怕客难留。雨催草色还依旧，晴放花枝始自由。莫厌百壶相劝倒，免教无事结闲愁。
残牡丹:肠断题诗如执别，芳茵愁更绕阑铺。风飘金蕊看全落，露滴檀英又暂苏。失意婕妤妆渐薄，背身妃子病难扶。回看池馆春休也，又是迢迢看画图。
醉中惜花更书与诸从事:公退寻芳已是迟，莫因他事更来稀。未经旬日唯忧落，算有开时不合归。歌槛宴馀风袅袅，闲园吟散雨霏霏。高楼鼓绝重门闭，长为抛回恨解衣。
和判官喜雨:去祷山川尚未还，云雷寻作远声寒。人情便似秋登悦，天色休劳夜起看。高槛气浓藏柳郭，小庭流拥没花坛。须知太守重墙内，心极农夫望处欢。
离阙下日感恩:二年尘冒处中台，喜得南归退不才。即路敢期皇子送，出关犹有御书来。未知天地恩何报，翻对江山思莫开。斜日苇汀凝立处，远波微飏翠如苔。
细雨遥怀故人:江云未散东风暖，溟蒙正在高楼见。细柳缘堤少过人，平芜隔水时飞燕。我有近诗谁与和，忆君狂醉愁难破。昨夜南窗不得眠，闲阶点滴回灯坐。
春水:万派争流雨过时，晚来春静更逶迤。轻鸥散绕夫差国，远树微分夏禹祠。青岸渐平濡柳带，旧溪应暖负莼丝。风鬟倚楫谁家子，愁看鸳鸯望所之。
蝶:粉蝶翩翩若有期，南园长是到春归。闲依柳带参差起，困傍桃花独自飞。潜被燕惊还散乱，偶因人逐入帘帏。晚来欲雨东风急，回看池塘影渐稀。
中春写怀寄沈彬员外:省从骑竹学讴吟，便殢光阴役此心。寓目不能闲一日，闭门长胜得千金。窗悬夜雨残灯在，庭掩春风落絮深。唯有故人同此兴，近来何事懒相寻。
钟山寺避暑勉二三子:楼台虽少景何深，满地青苔胜布金。松影晚留僧共坐，水声闲与客同寻。清凉会拟归莲社，沈湎终须弃竹林。长爱寄吟经案上，石窗秋霁向千岑。
道林寺:虽向钟峰数寺连，就中奇胜出其间。不教幽树妨闲地，别著高窗向远山。莲沼水从双涧入，客堂僧自九华还。无因得结香灯社，空向王门玷玉班。
和致仕沈郎中:欲谋休退尚因循，且向东溪种白蘋。谬应星辰居四辅，终期冠褐作闲人。城中隔日趋朝懒，楚外千峰入梦频。残照晚庭沈醉醒，静吟斜倚老松身。
醉中咏梅花:十月清霜尚未寒，雪英重叠已如抟。还悲独咏东园里，老作南州刺史看。北客见皆惊节气，郡僚痴欲望杯盘。交亲罕至长安远，一醉如泥岂自欢。
闲出书怀:闲游何用问东西，寓兴皆非有所期。断酒只携僧共去，看山从听马行迟。溪田雨涨禾生耳，原野莺啼黍熟时。应有交亲长笑我，独轻人事鬓将衰。
寺居陆处士相访，感怀却寄二三友人:湘寺闲居亦半年，就中昨夜好潸然。人归远岫疏钟后，雪打高杉古屋前。投足正逢他国乱，冥心未解祖师禅。炉烟向冷孤灯下，唯有寒吟到曙天。
春雪:随风竟日势漫漫，特地繁于故岁看。幽榭冻黏花屋重，短檐斜湿燕巢寒。闲听不寐诗魂爽，净吃无厌酒肺干。莫道便为桑麦药，亦胜焦涸到春残。
惜花:淡淡西园日又垂，一尊何忍负芳枝。莫言风雨长相促，直是晴明得几时。心破只愁莺践落，眼穿唯怕客来迟。年年使我成狂叟，肠断红笺几首诗。
梅花寄所亲:一气才新物未知，每惭青律与先吹。雪霜迷素犹嫌早，桃杏虽红且后时。云鬓自黏飘处粉，玉鞭谁指出墙枝。老夫多病无风味，只向尊前咏旧诗。
登升元阁:登高始觉太虚宽，白雪须知唱和难。云渡琐窗金榜湿，月移珠箔水精寒。九天星象帘前见，六代城池直下观。唯有上层人未到，金乌飞过拂阑干。
雪有作:霏霏奕奕满寒空，况是难逢值腊中。未白已堪张宴会，渐繁偏好去帘栊。庭莎易集看盈地，池柳难装旋逐风。长爱清华入诗句，预愁迟日放消融。
宫词:自远凝旒守上阳，舞衣顿减旧朝香。帘垂粉阁春将尽，门掩梨花日渐长。草色深浓封辇路，水声低咽转宫墙。君王一去不回驾，皓齿青蛾空断肠。
晚春送牡丹:携觞邀客绕朱阑，肠断残春送牡丹。风雨数来留不得，离披将谢忍重看。氛氲兰麝香初减，零落云霞色渐干。借问少年能几许，不许推酒厌杯盘。
岁暮晚泊，望庐山不见，因怀岳僧呈察判:贪程只为看庐阜，及到停舟恨颇浓。云暗半空藏万仞，雪迷双瀑在中峰。林端莫辨曾游路，鸟际微闻向暮钟。长愧昔年招我入，共寻香社见芙蓉。
重台莲:斜倚秋风绝比伦，千英和露染难匀。自为祥瑞生南国，谁把丹青寄北人。明月几宵同绿水，牡丹无路出红尘。怜伊不算多时立，赢得馨香暗上身。
春词:日高闲步下堂阶，细草春莎没绣鞋。折得玫瑰花一朵，凭君簪向凤凰钗。
独夜作:佳人一去无消息，梦觉香残愁复入。空庭悄悄月如霜，独倚阑干伴花立。
竹:琼节高吹宿凤枝，风流交我立忘归。最怜瑟瑟斜阳下，花影相和满客衣。
清明日:他皆携酒寻芳去，我独关门好静眠。唯有杨花似相觅，因风时复到床前。
宫词:宫门长闭舞衣闲，略识君王鬓便斑。却羡落花春不管，御沟流得到人间。
和元宗元日大雪登楼:纷纷忽降当元会，著物轻明似月华。狂洒玉墀初散絮，密黏宫树未妨花。迥封双阙千寻峭，冷压南山万仞斜。宁意传来中使出，御题先赐老僧家。
游栖霞寺:养花天气近平分，瘦马来敲白下门。晓色未开山意远，春容犹淡月华昏。琅琊冷落存遗迹，篱舍稀疏带旧村。此地几经人聚散，只今王谢独名存。
金山:不嗟白发曾游此，不叹征帆无了期。尽日凭阑谁会我，只悲不见韩垂诗。
送李冠（冠善吹中管）:匀如春涧长流水，怨似秋枝欲断蝉。可惜人间容易听，清声不到御楼前。
游宋兴寺东岩:几年不到东岩下，旧住僧亡屋亦无。寒日萧条何物在，朽松经烧石池枯。
批周宗书后:偶罢阿衡来典郡，固无闲物可应官。凭君为报群胥道，莫作循州刺史看。
题信果观壁:春来涨水流而活，晓色西山势似行。玉洞主人经劫在，携竿步步就长生。
送八分书与友人，继以诗:跁跒为诗跁跒书，不封将去寄仙都。仙翁拍手应相笑，得似秦朝次仲无。
怀连上旧居:闲思连上景难齐，树绕仙乡路绕溪。明月夜舟渔父唱，春风平野鹧鸪啼。城边寄信归云外，花下倾杯到日西。更忆海阳垂钓侣，昔年相遇草萋萋。
公子行:锦衣红夺彩霞明，侵晓春游向野庭。不识农夫辛苦力，骄骢蹋烂麦青春。
湘江亭:独宿大中年里寺，樊笼得出事无心。寒山梦觉一声磬，霜叶满林秋正深。
题梅仙馆:仙界路遥云缥缈，古坛风冷叶萧骚。后来岂合言淹滞，一尉升腾道最高。
题颜氏亭宇:园林萧洒闻来久，欲访因循二十秋。今日开襟吟不尽，碧山重叠水长流。
献主司:那堪雨后更闻蝉，溪隔重湖路七千。忆昔故园杨柳岸，全家送上渡头船。
九日陪董内召登高:祝融峰下逢嘉节，相对那能不怆神。烟里共寻幽涧菊，樽前俱是异乡人。遥山带日应连越，孤雁来时想别秦。自古登高尽惆怅，茱萸休笑泪盈巾。
赠泉陵上人:暂把枯藤倚碧根，禅堂初创楚江濆。直疑松小难留鹤，未信山低住得云。草接寺桥牛笛近，日衔村树鸟行分。每来共忆曾游处，万壑泉声绝顶闻。
和人赠沈彬:冥鸿迹在烟霞上，燕雀休夸大厦巢。名利最为浮世重，古今能有几人抛。逼真但使心无著，混俗何妨手强抄。深喜卜居连岳色，水边竹下得论交。
松:曾于西晋封中散，又向东吴作大夫。浓翠自知千古在，清声谁道四时无。枝柯偃后龙蛇老，根脚盘来爪距粗。直待素秋摇落日，始将凡木斗荣枯。
彭泽解印:五斗徒劳谩折腰，三年两鬓为谁焦。今朝官满重归去，还挈来时旧酒瓢。
寄韩侍郎:谋身谋隐两无成，拙计深惭负耦耕。渐老可堪怀故国，多愁翻觉厌浮生。言诗幸遇明公许，守朴甘遭俗者轻。今日况闻搜草泽，独悲憔悴卧升平。
江上晚泊:寒云淡淡天无际，片帆落处沙鸥起。水阔风高日复斜，扁舟独宿芦花里。
寄鉴上人:一从携手阻戈鋋，屈指如今已十年。长记二林同宿夜，竹斋听雨共忘眠。
送人:一茎两茎华发生，千枝万枝梨花白。春色江南独未归，今朝又送还乡客。
塞下曲:万里黄云冻不飞，碛烟烽火夜深微。胡儿移帐寒笳绝，雪路时闻探马归。
隋堤柳:锦缆龙舟万里来，醉乡繁盛忽尘埃。空余两岸千株柳，雨叶风花作恨媒。
句:吟登萧寺旃檀阁，醉倚王家玳瑁筵。远远朝宗出白云，方圆随处性长存。
咏鹰（越归南唐初投鄂帅张宣，久不见知，以鹰诗诮之）:雪爪星眸世所稀，摩天专待振毛衣。虞人莫谩张罗网，未肯平原浅草飞。
惜花:蝶散莺啼尚数枝，日斜风定更离披。看多记得伤心事，金谷楼前委地时。
寄人:别梦依依到谢家，小廊回合曲阑斜。多情只有春庭月，犹为离人照落花。酷怜风月为多情，还到春时别恨生。倚柱寻思倍惆怅，一场春梦不分明。
边上:戍楼吹角起征鸿，猎猎寒旌背晚风。千里暮烟愁不尽，一川秋草恨无穷。山河惨澹关城闭，人物萧条市井空。只此旅魂招未得，更堪回首夕阳中。
长安道中早行:客离孤馆一灯残，牢落星河欲曙天。鸡唱未沈函谷月，雁声新度灞陵烟。浮生已悟庄周蝶，壮志仍输祖逖鞭。何事悠悠策羸马，此中辛苦过流年。
洞庭阻风:空江浩荡景萧然，尽日菰蒲泊钓船。青草浪高三月渡，绿杨花扑一溪烟。情多莫举伤春目，愁极兼无买酒钱。犹有渔人数家住，不成村落夕阳边。
春日旅泊桂州:暖风芳草竟芊绵，多病多愁负少年。弱柳未胜寒食雨，好花争奈夕阳天。溪边物色堪图画，林畔莺声似管弦。独有离人开泪眼，强凭杯酒亦潸然。
晚次湘源县:烟郭遥闻向晚鸡，水平舟静浪声齐。高林带雨杨梅熟，曲岸笼云谢豹啼。二女庙荒汀树老，九疑山碧楚天低。湘南自古多离怨，莫动哀吟易惨凄。
惆怅吟:秋风丹叶动荒城，惨澹云遮日半明。昼梦却因惆怅得，晚愁多为别离生。江淹彩笔空留恨，壮叟玄谭未及情。千古怨魂销不得，一江寒浪若为平。
秋晚过洞庭:征帆初挂酒初酣，暮景离情两不堪。千里晚霞云梦北，一洲霜橘洞庭南。溪风送雨过秋寺，涧石惊龙落夜潭。莫把羁魂吊湘魄，九疑愁绝锁烟岚。
题华严寺木塔:六街晴色动秋光，雨霁凭高只易伤。一曲晚烟浮渭水，半桥斜日照咸阳。休将世路悲尘事，莫指云山认故乡。回首汉宫楼阁暮，数声钟鼓自微茫。
经旧游:暂到高唐晓又还，丁香结梦水潺潺。不知云雨归何处，历历空留十二山。
芍药:香清粉澹怨残春，蝶翅蜂须恋蕊尘。闲倚晚风生怅望，静留迟日学因循。休将薜荔为青琐，好与玫瑰作近邻。零落若教随暮雨，又应愁杀别离人。
春夕言怀:风透疏帘月满庭，倚栏无事倍伤情。烟垂柳带纤腰软，露滴花房怨脸明。愁逐野云销不尽，情随春浪去难平。幽窗谩结相思梦，欲化西园蝶未成。
赠韩道士:日暮秋风吹野花，上清归客意无涯。桃源寂寂烟霞闭，天路悠悠星汉斜。还似世人生白发，定知仙骨变黄芽。东城南陌频相见，应是壶中别有家。
秋日:秋含砧杵捣斜阳，笛引西风颢气凉。薜荔惹烟笼蟋蟀，芰荷翻雨泼鸳鸯。当年酒贱何妨醉，今日时难不易狂。肠断旧游从一别，潘安惆怅满头霜。
麻姑山:绀殿松萝太古山，仙人曾此话桑田。闲倾云液十分日，已过浮生一万年。花洞路中逢鹤信，水帘岩底见龙眠。我来游礼酬心愿，欲共怡神契自然。
题苏仙山（郴州城东有山，为苏耽修真之所，名苏仙山）:眼穿林罅见郴州，井里交连侧局楸。味道不来闲处坐，劳生更欲几时休。苏仙宅古烟霞老，义帝坟荒草木愁。千古是非无处问，夕阳西去水东流。
洪州解至长安，初举纳省卷梦仙谣:□□□□□□□，□□□□□□□。玉殿大开从客入，金桃烂熟没人偷。凤惊宝扇频翻翅，龙惧金鞭不转头。□□□□□□□，□□□□□□□。
忆仙谣（第二举）:白榆风飒九天秋，王母朝回宴玉楼。日月渐长双凤睡，桑田欲变六鳌愁。云翻箫管相随去，星触旌幢各自流。诗酒近来狂不得，骑龙却忆上清游。
纳省卷赠为首刘象（第三举）:曾应大中天子举，四朝风月鬓萧疏。不随世祖重携剑，却为文皇再读书。十载战尘销旧业，满城春雨坏贫居。一枝何事于君借，仙桂年年幸有余。
赠王定保:仙桂曾攀第一枝，薄游湘水阻佳期。皋桥已失齐眉愿，萧寺行逢落发师。废苑露寒兰寂寞，丹山云断凤参差。闻公已有平生约，谢绝女萝依兔丝。
结客少年场行:重义轻生一剑知，白虹贯日报雠归。片心惆怅清平世，酒市无人问布衣。
阳朔碧莲峰:陶潜彭泽五株柳，潘岳河阳一县花。两处争如阳朔好，碧莲峰里住人家。
再过金陵:玉树歌终王气收，雁行高送石城秋。江山不管兴亡事，一任斜阳伴客愁。
都门送别:岸柳萧疏野荻秋，都门行客莫回头。一条灞水清如剑，不为离人割断愁。
吊边人:杀声沈后野风悲，汉月高时望不归。白骨已枯沙上草，家人犹自寄寒衣。
僻居谢何明府见访:公退琴堂动逸怀，闲披烟霭访微才。马嘶穷巷蛙声息，辙到衡门草色开。风引柳花当坐起，日将林影入庭来。满斋尘土一床藓，多谢从容水饭回。
冬日道中（一作冬日送人）:去去天涯无定期，瘦童羸马共依依。暮烟江口客来绝，寒叶岭头人住稀。带雪野风吹旅思，入云山火照行衣。钓台吟阁沧洲在，应为初心未得归。
游西山龙泉禅寺:叠献层峰坐可观，枕门流水更潺湲。晓钟声彻洞溪远，夏木影笼轩槛寒。幽径乍寻衣屦润，古堂频宿梦魂安。因嗟城郭营营事，不得长游空鬓残。
宿灊山:一入仙山万虑宽，夜深宁厌倚虚栏。鹤和云影宿高木，人带月光登古坛。芝朮露浓溪坞白，薜萝风起殿廊寒。更陪羽客论真理，不觉初钟叩晓残。
游西禅:远岫当轩列翠光，高僧一衲万缘忘。碧松影里地长润，白藕花中水亦香。云自雨前生净石，鹤于钟后宿长廊。游人恋此吟终日，盛暑楼台早有凉。
寄史处士:长羡闲居一水湄，吟情高古有谁知。石楼待月横琴久，渔浦经风下钓迟。僻坞落花多掩径，旧山残烧几侵篱。松门别后无消息，早晚重应蹑屐随。
僻居秋思寄友人:门巷秋归更寂寥，雨余闲砌委兰苗。梦回月夜虫吟壁，病起茅斋药满瓢。泽国旧游关远思，竹林前会负佳招。身名未立犹辛苦，何许流年晚鬓凋。
寄落星史虚白处士:白云峰下古溪头，曾与提壶烂熳游。登阁共看彭蠡水，围炉相忆杜陵秋。棋玄不厌通高品，句妙多容隔岁酬。别后相思时一望，暮山空碧水空流。
九江旅夜寄山中故人:弱柳风高远漏沈，坐来难便息愁吟。江城雪尽寒犹在，客舍灯孤夜正深。尘土积年粘旅服，关山无处寄归心。此时遥羡闲眠侣，静掩云扉卧一林。
闻杜牧赴阙:旧隐匡庐一草堂，今闻携策谒吾皇。峡云难卷从龙势，古剑终腾出土光。开翅定期归碧落，濯缨宁肯问沧浪。他时得意交知仰，莫忘裁诗寄钓乡。
题西林寺水阁:竹翠苔花绕槛浓，此亭幽致讵曾逢。水分林下清泠派，山峙云间峭峻峰。怪石夜光寒射烛，老杉秋韵冷和钟。不知来往留题客，谁约重寻莲社踪。
林居喜崔三博远至:几日区区在远程，晚烟林径喜相迎。姿容虽有尘中色，巾屦犹多岳上清。野石静排为坐榻，溪茶深煮当飞觥。留连话与方经宿，又欲携书别我行。
观华夷图:别手应难及此精，须知攒簇自心灵。始于毫末分诸国，渐见图中列四溟。关路欲伸通楚势，蜀山俄耸入秦青。笔端尽现寰区事，堪把长悬在户庭。
庐山书堂送祝秀才还乡:束书辞我下重巅，相送同临楚岸边。归思几随千里水，离情空寄一枝蝉。园林到日酒初熟，庭户开时月正圆。莫使蹉跎恋疏野，男儿酬志在当年。
暮冬送何秀才毗陵:匹马嘶风去思长，素琴孤剑称戎装。路涂多是过残岁，杯酒无辞到醉乡。云傍水村凝冷片，雪连山驿积寒光。毗陵城下饶嘉景，回日新诗应满堂。
龙潭张道者:碧洞幽岩独息心，时人何路得相寻。养生不说凭诸药，适意惟闻在一琴。石径扫稀山藓合，竹轩开晚野云深。他年功就期飞去，应笑吾徒多苦吟。
晚秋同何秀才溪上:闲步秋光思杳然，荷藜因共过林烟。期收野药寻幽路，欲采溪菱上小船。云吐晚阴藏霁岫，柳含余霭咽残蝉。倒尊尽日忘归处，山磬数声敲暝天。
送江少府授延陵后寄:五老云中勤学者，遇时能不困风尘。束书西上谒明主，捧檄南归慰老亲。别馆友朋留醉久，去程烟月入吟新。莫因官小慵之任，自古鸾栖有异人。
观山水障子:功绩精妍世少伦，图时应倍用心神。不知草木承何异，但见江山长带春。云势似离岩底石，浪花如动岸边蘋。更疑独泛渔舟者，便是其中旧隐人。
步虚引（一作仙人词）:小隐山人十洲客，莓苔为衣双耳白。青编为我忽降书，暮雨虹蜺一千尺。赤城门闭六丁直，晓日已烧东海色。朝天半夜闻玉鸡，星斗离离碍龙翼。
鸡鸣曲:鸡声春晓上林中，一声惊落虾蟆宫。二声唤破枕边梦，三声行人烟海红。平旦慵将百雏语，蓬松锦绣当阳处。愧君饮食长相呼，为君昼鸣下高树。
赠温州韩使君:康乐风流五百年，永嘉铃阁又登贤。严城鼓动鱼惊海，华屋尊开月下天。内使笔锋光案牍，鄢陵诗句满山川。今来谁似韩家贵，越绝麾幢雁影连。
闲居寄太学卢景博士:无路青冥夺锦袍，耻随黄雀住蓬蒿。碧云梦后山风起，珠树诗成海月高。久滞鼎书求羽翼，未忘龙阙致波涛。闲来长得留侯癖，罗列楂梨校六韬。
赠漳州张怡使君:旧德徐方天下闻，当年熊轼继清芬。井田异政光蛮竹，符节深恩隔瘴云。已见嘉祥生北户，尝嫌夷貊蠹南薰。几时征拜征西越，学著缦胡从使君。
赠容南韦中丞:普宁都护军威重，九驿梯航压要津。十二铜鱼尊画戟，三千犀甲拥朱轮。风云已静西山寇，闾井全移上国春。不独来苏发歌咏，天涯半是泣珠人。
投赠福建路罗中丞:越艳新谣不厌听，楼船高卧静南溟。未闻建水窥龙剑，应喜家山接女星。三捷楷模光典策，一生封爵笑丹青。皇恩几日西归去，玉树扶疏正满庭。
赠江南李偕副使:世禄三朝压凤池，杜陵公子汉庭知。雷封始贺堂溪剑，花府寻邀玉树枝。几日坐谈诛叛逆，列城归美见歌诗。从军莫厌千场醉，即是金銮宠命时。
贺容府韦中丞大府贤兄新除黔南经略:蓬瀛簪笏旧联行，紫极差池降宠章。列国山河分雁字，一门金玉尽龙骧。耿家符节朝中美，袁氏芝兰阃外香。烽戍悠悠限巴越，伫听歌咏两甘棠。
和容南韦中丞题瑞亭白燕、白鼠、六眸龟、嘉莲:伏波恩信动南夷，交趾喧传四瑞诗。燕鼠孕灵褒上德，龟莲增耀答无私。回翔雪侣窥檐处，照映红巢出水时。尽写流传在轩槛，嘉祥从此百年知。
题豫章西山香城寺:十地严宫礼竺皇，旃檀楼阁半天香。祇园树老梵声小，雪岭花香灯影长。霄汉落泉供月界，蓬壶灵鸟侍云房。何年七七金人降，金锡珠坛满上方。
送江西周尚书赴滑台:楚谣襦袴整三千，喉舌新恩下九天。天角雄都分节钺，蛟龙旧国罢楼船。昆河已在兵钤内，棠树空留鹤岭前。多病无因酬一顾，鄢陵千骑去翩翩。
闽中送任畹端公还京:燕台下榻玉为人，月桂曾输次第春。几日酬恩坐炎瘴，九秋高驾拂星辰。汉庭凤进鹓行喜，隋国珠还水府贫。多少嘉谟奏风俗，斗牛孤剑在平津。
豫章江楼望西山有怀:水护星坛列太虚，烟霓十八上仙居。时人未识辽东鹤，吾祖曾传宝鼎书。终日章江催白鬓，何年丹灶见红蕖。桃花谷口春深浅，欲访先生赤鲤鱼。
经徐稚墓:郏鄏妖兴炎汉衰，先生南国卧明夷。凤凰屡降玄纁礼，琼石终藏烈火诗。禁掖衣冠加宋鹊，湖山耕钓没尧时。千年垄树何人哭，寂寞苍苔内史碑。
钟陵道中作:原隰经霜蕙草黄，塞鸿消息怨流芳。秋山落照见麋鹿，南国异花开雪霜。烟火近通槃瓠俗，水云深入武陵乡。曾逢啮缺话东海，长忆萧家青玉床。
旅泊涂江:烟雨南江一叶微，松潭渔父夜相依。断沙雁起金精出，孤岭猿愁木客归。楚国柑橙劳梦想，丹陵霞鹤间音徽。无因得似沧溟叟，始忆离巢已倦飞。
上建溪:崆峒一派泻苍烟，长揖丹丘逐水仙。云树杳冥通上界，峰峦回合下闽川。侵星愁过蛟龙国，采碧时逢婺女船。已判猿催鬓先白，几重滩濑在秋天。
冬日暮旅泊庐陵:螺亭倚棹哭飘蓬，白浪欺船自向东。楚国蕙兰增怅望，番禺筐篚旅虚空。江城雪落千家梦，汀渚冰生一夕风。弃置侯鲭任羁束，不劳龟瓦问穷通。
登宝历寺阁:金碧高层世界空，凭蜺长啸八蛮风。横轩水壮蛟龙府，倚栋星开牛斗宫。三楚故墟残景北，六朝荒苑断山东。不堪怀古劳悲笑，安得鹏抟颢气中。
寄兵部任畹郎中:常思剑浦越清尘，豆蔻花红十二春。昆玉已成廊庙器，涧松犹是薜萝身。虽同橘柚依南土，终愧魁罡近北辰。好向昌时荐遗逸，莫教千古吊灵均。
赠江南从事张侍郎:平南门馆凤凰毛，二十华轩立最高。几处谈天致云雨，早时文海得鲸鳌。姻联紫府萧窗贵，职称青钱绣服豪。江徼无虞才不展，衔杯终日咏离骚。
剑池:秦帝南巡厌火精，苍黄埋剑故丰城。霸图缭戾金龙蛰，坤道扶摇紫气生。星斗卧来闲窟穴，雌雄飞去变澄泓。永怀惆怅中宵作，不见春雷发匣声。
洛城见贺自真飞升（一作登仙）:子晋鸾飞古洛川，金桃再熟贺郎仙。三清乐奏嵩丘下，五色云屯御苑前。朱顶舞低迎绛节，青鬟歌对驻香輧。谁能白昼相悲泣，太极光阴亿万年。
谪仙吟赠赵道士:汗漫东游黄鹤雏，缙云仙子住清都。三元麟凤推高座，六甲风雷閟小壶。日月暗资灵寿药，山河拟作化生符。若为失意居蓬岛，鳌足尘飞桑树枯。
夜别温商梓州:凤凰城里花时别，玄武江边月下逢。客舍莫辞先买酒，相门曾忝旧登龙。迎风骚屑千家竹，隔水悠扬午夜钟。明日又行西蜀去，不堪天际远山重。
吴苑思:今人地藏古人骨，古人花为今人发。江南何处葬西施，谢豹空闻采香月。
古意:麻姑井边一株杏，花开不如古时红。西邻蔡家十岁女，年年二月卖东风。
宿天竺寺:一宵何期此灵境，五粒松香金地冷。西僧示我高隐心，月在中峰葛洪井。
赋得古莲塘:阖闾宫娃能采莲，明珠作佩龙为船。三千巧笑不复见，江头废苑花年年。
双桂咏:青冥结根易倾倒，沃洲山中双树好。琉璃宫殿无斧声，石上萧萧伴僧老。
夏日怀天台（一作夏日有怀）:竹斋睡余柘浆清，麟凤诱我劳此生。勿忆天台掩书坐，涧云起尽红峥嵘。
临风叹:芙蓉楼中饮君酒，骊驹结言春杨柳。豫章花落不见归，一望东风堪白首。
春日行:鶗鴂初鸣洲渚满，龙蛇洗鳞春水暖。病多欲问山寺僧，湖上人传石桥断。
春归去:九十春光在何处，古人今人留不住。年年白眼向黔娄，唯放蛴螬飞上树。
蜀葵咏:绿衣宛地红倡倡，熏风似舞诸女郎。南邻荡子妇无赖，锦机春夜成文章。
南昌道中:古道夤缘蔓黄葛，桓伊冢西春水阔。村翁莫倚横浦罾，一半鱼虾属鹈獭。
子规思:春山杜鹃来几日，夜啼南家复北家。野人听此坐惆怅，恐畏踏落东园花。
吴兴秋思二首:不是苕溪厌看月，天涯有程云树凉。何意汀洲剩风雨，白蘋今日似潇湘。日夕鲲鱼梦南国，苕阳水高迷渡头。故山秋风忆归去，白云又被王孙留。
闽川梦归:千里潺湲建溪路，梦魂一夕西归去。龙舼欲上巴兽滩，越王金鸡报天曙。
钟陵秋夜:洪崖岭上秋月明，野客枕底章江清。蓬壶宫阙不可梦，一一入楼归雁声。
江上逢故人:十年蓬转金陵道，长哭青云身不早。故乡逢尽白头人，清江颜色何曾老。
送谢山人归江夏:黄鹤春风二千里，山人佳期碧江水。携琴一醉杨柳堤，日暮龙沙白云起。
投赠福建桂常侍二首:后来台席更何人，都护朝天拜近臣。长笑当时汉卿士，等闲恩泽画麒麟。匝地歌钟镇海隅，城池鞅掌旧名都。不知珠履三千外，更许侯嬴寄食无。
答莲花妓:近来诗思清于水，老去风情薄似云。已向升天得门户，锦衾深愧卓文君。
镜道中吹箫:金栏白的善篸差，双凤夜伴江南栖。十洲人听玉楼晓，空向千山桃杏枝。
赠野老:何年种芝白云里，人传先生老莱子。消磨世上名利心，澹若岩间一流水。
酬元亨上人:一衲净居云梦合，秋来诗思祝融高。何因知我津涯阔，远寄东溟六巨鳌。
题徐稚湖亭:伏龙山横洲渚地，人如白蘋自生死。洪崖成道二千年，唯有徐君播青史。
鄱阳秋夕:忆昔鄱阳旅游日，曾听南家争捣衣。今夜重开旧砧杵，当时还见雁南飞。
飞龙引:长洲茂苑朝夕池，映日含风结细漪。坐当伏槛红莲披，雕轩洞户青蘋吹。轻幌芳烟郁金馥，绮檐花簟桃李枝。苕苕翡翠但相逐，桂树鸳鸯恒并宿。
访洞神宫邵道者不遇:闲来仙观问希夷，云满星坛水满池。羽客不知何处去，洞前花落立多时。
赠别:行杯酌罢歌声歇，不觉前汀月又生。自是离人魂易断，落花芳草本无情。
送刘恭游庐山兼寄令上人:松桂烟霞蔽梵宫，诗流闲去访支公。石堂磬断相逢夜，五老月生溪影空。
宿庐山白云峰重道者院:绝顶松堂喜暂游，一宵玄论接浮丘。云开碧落星河近，月出沧溟世界秋。尘里年光何急急，梦中强弱自悠悠。他时书剑酬恩了，愿逐鸾车看十洲。
海上从事秋日书怀:悠悠旅宦役尘埃，旧业那堪信未回。千里梦随残月断，一声蝉送早秋来。壶倾浊酒终难醉，匣锁青萍久不开。唯有搜吟遣怀抱，凉风时复上高台。
桃花:只应红杏是知音，灼灼偏宜间竹阴。几树半开金谷晓，一溪齐绽武陵深。艳舒百叶时皆重，子熟千年事莫寻。谁步宋墙明月下，好香和影上衣襟。
赠史虚白:致主嘉谋尚未伸，慨然深志与谁论。唤回古意琴开匣，陶出真情酒满樽。明月过溪吟钓艇，落花堆席睡僧轩。九重梦卜时终在，莫向深云独闭门。
赠蒯亮处士:著得新书义更幽，负琴何处不遨游。玄宫寄宿月华冷，羽客伴吟松韵秋。满户烟霞思紫阁，一帆风雨忆沧洲。吾君侧席求贤切，未可悬瓢枕碧流。
春夕偶作:早是春愁触目生，那堪春夕酒初醒。贯珠声罢人归去，半落桃花月在庭。
子规:暮春滴血一声声，花落年年不忍听。带月莫啼江畔树，酒醒游子在离亭。
送致仕沈彬郎中游茅山:挂却朝冠披鹤氅，羽人相伴恣遨游。忽因风月思茅岭，便挈琴樽上叶舟。野寺宿时魂梦冷，海门吟处水云秋。华阳洞府年光永，莫向仙乡拟驻留。
题庐山东寺远大师影堂:远公遗迹在东林，往事名存动苦吟。杉桧已依灵塔老，烟霞空锁影堂深。入帘轻吹催香印，落石幽泉杂磬音。十八贤人消息断，莲池千载月沈沈。
春日书怀:千峰雪尽鸟声春，日永孤吟野水滨。霄汉路岐升未得，花时空拂满衣尘。
所思代人:巫峡云深湘水遥，更无消息梦空劳。梦回深夜不成寐，起立闲庭花月高。
春晚过明氏闲居:寥寥陋巷独扃门，自乐清虚不厌贫。数局棋中消永日，一樽酒里送残春。雨催绿藓铺三径，风送飞花入四邻。羡尔朗吟无外事，沧洲何必去垂纶。
赠重安寂道者:寒松肌骨鹤心情，混俗陶陶隐姓名。白发只闻悲短景，红尘谁解信长生。壶中日月存心近，岛外烟霞入梦清。每许相亲应计分，琴余常见话蓬瀛。
江边吟:风暖汀洲吟兴生，远山如画雨新晴。残阳影里水东注，芳草烟中人独行。闪闪酒帘招醉客，深深绿树隐啼莺。盘桓渔舍忘归去，云静高空月又明。
献张义方常侍:雄飞看是逼岩廊，逸思常闻不暂忘。公署静眠思水石，古屏闲展看潇湘。老来酒病虽然减，秋杪诗魔更是狂。乘兴有时招羽客，横琴移月启茅堂。
赠永真杜翱少府:蓝袍竹简佐琴堂，县僻人稀觉日长。爱静不嫌官况冷，苦吟从听鬓毛苍。闲寻野寺听秋水，寄睡僧窗到夕阳。骞翥会应霄汉去，渔竿休更恋沧浪。
送仙客:危言危行是男儿，倚伏相牵岂足悲。莫向汀洲时独立，悠悠斜日照江蓠。
柳二首:春来无树不青青，似共东风别有情。闲忆旧居湓水畔，数枝烟雨属啼莺。最爱青青水国中，莫愁门外间花红。纤纤无力胜春色，撼起啼莺恨晚风。
送庐阜僧归山阳:山阳旧社终经梦，容易言归不可留。瓶贮瀑泉离五老，锡摇江雨上孤舟。鱼行细浪分沙觜，雁逆高风下苇洲。遥想枚皋宅边寺，不知凉月共谁游。
投所知:孤琴尘翳剑慵磨，自顾泥蟠欲奈何。千里交亲消息断，一庭风雨梦魂多。题桥未展相如志，叩角谁怜甯戚歌。唯赖明公怜道在，敢携蓑笠钓烟波。
寄左偃:萧条陋巷绿苔侵，何事君心似我心。贫户懒开元爱静，病身才起便思吟。闲留好鸟庭柯密，暗养鸣蛩砌草深。况是清朝重文物，无愁当路少知音。
游北山洞神宫:闷见尘中光景促，仙乡来礼紫阳君。人居淡寂应难老，道在虚无不可闻。松桧稳栖三岛鹤，楼台闲锁九霄云。羡师向此朝星斗，一炷清香午夜焚。
思简寂观旧游寄重道者:闲忆当年游物外，羽人曾许驻仙乡。溪头烘药烟霞暖，花下围棋日月长。偷摘蟠桃思曼倩，化成蝴蝶学蒙庄。俗缘未断归浮世，空望林泉意欲狂。
秋夕书怀:功名未立诚非晚，骨肉分飞又入秋。枕上不堪残梦断，壁蛩窗月夜悠悠。
赠上都先业大师:懒向人前著紫衣，虚堂闲倚一条藜。虽承雨露居龙阙，终忆烟霞梦虎溪。睡起晓窗风淅淅，病来深院草萋萋。有时乘兴寻师去，煮茗同吟到日西。
春晓:残烛犹存月尚明，几家帏幌梦魂惊。星河渐没行人动，历历林梢百舌声。
秋夜吟寄左偃:与君诗兴素来狂，况入清秋夜景长。溪阁共谁看好月，莎阶应独听寒螀。卷中新句诚堪喜，身外浮名不足忙。会约垂名继前哲，任他玄发尽如霜。
竹:森森移得自山庄，植向空庭野兴长。便有好风来枕簟，更无闲梦到潇湘。荫来砌藓经疏雨，引下溪禽带夕阳。闲约羽人同赏处，安排棋局就清凉。
怀庐岳旧游寄刘钧因感鉴上人:昔年庐岳闲游日，乘兴因寻物外僧。寄宿爱听松叶雨，论诗惟对竹窗灯。各拘片禄寻分别，高谢浮名竟未能。一念支公安可见，影堂何处暮云凝。
赠谦明上人:虽寄上都眠竹寺，逸情终忆白云端。闲登钟阜林泉晚，梦去沃洲风雨寒。新试茶经煎有兴，旧婴诗病舍终难。常闻秋夕多无寐，月在高台独凭栏。
赠钟尊师游茅山:筇杖担琴背俗尘，路寻茅岭有谁群。仙翁物外应相遇，灵药壶中必许分。香入肌肤花洞酒，冷侵魂梦石床云。伊予亦有朝修志，异日遨游愿见君。
夕阳:影未沈山水面红，遥天雨过促征鸿。魂销举子不回首，闲照槐花驿路中。
海城秋日书怀寄朐山孙明府:槐柳蝉声起渡头，海城孤客思悠悠。青云展志知何日，皓月牵吟又入秋。鉴里渐生潘岳鬓，风前犹著卜商裘。鸣琴良宰挥毫士，应笑蹉跎身未酬。
题柴司徒亭假山:叠石峨峨象翠微，远山魂梦便应稀。从教藓长添峰色，好引泉来作瀑飞。萤影夜攒疑烧起，茶烟朝出认云归。知君创得兹幽致，公退吟看到落晖。
都下寒食夜作:香尘未歇暝烟收，城满笙歌事胜游。自是离人睡长早，千家帘卷月当楼。
秋江夜泊寄刘钧正字:闲忆诗人思倍劳，维舟清夜泥风骚。鱼龙不动澄江远，云雾皆收皎月高。潮满钓舟迷浦屿，霜繁野树叫猿猱。此时吟苦君知否，双鬓从他有二毛。
赠朐山孙明府:县庭无事似山斋，满砌青青旋长苔。闲抚素琴曹吏散，自烹新茗海僧来。买将病鹤劳心养，移得闲花用意栽。几度访君留我醉，瓮香皆值酒新开。
对竹:懒穿幽径冲鸣鸟，忍踏清阴损翠苔。不似闭门欹枕听，秋声如雨入轩来。
送朐山孙明府赴寿阳幕府辟命:堪羡元戎虚右席，便承纶綍起金台。菊丛憔悴陶潜去，莲幕光辉阮瑀来。好向尊罍陈妙画，定应书檄播雄才。预愁别后相思处，月入闲窗远梦回。
经废宅:一梦奢华去不还，断墙花发岂堪看。玉纤素绠知何处，金井梧枯碧甃寒。
溪边吟:鸂鶒双飞下碧流，蓼花蘋穗正含秋。茜裙二八采莲去，笑冲微雨上兰舟。
忆溪居:竹轩临水静无尘，别后凫鹥入梦频。杜若菰蒲烟雨歇，一溪春色属何人。
登下蔡县楼:长涯烟水又含秋，吏散时时独上楼。信断兰台乡国远，依稀王粲在荆州。
下蔡春偶作:旅馆飘飘类断蓬，悠悠心绪有谁同。一宵风雨花飞后，万里乡关梦自通。多难不堪容鬓改，沃愁惟怕酒杯空。采兰扇枕何时遂，洗虑焚香叩上穹。
再游洞神宫怀邵羽人有感:重向烟萝省旧游，因寻遗迹想浮丘。峰头鹤去三清远，坛畔月明千古秋。泉落小池清复咽，云从高峤起还收。自惭未得冲虚术，白发无情渐满头。
经古观有感:古观寥寥枕碧溪，偶思前事立残晖。漆园化蝶名空在，柱史犹龙去不归。丹井泉枯苔锁合，醮坛松折鹤来稀。回头因叹浮生事，梦里光阴疾若飞。
吉水春暮访蔡文庆处士留题:无事无忧鬓任苍，浊醪闲酌送韶光。溟蒙雨过池塘暖，狼藉花飞砚席香。好古未尝疏典册，悬图时要看潇湘。恋君清话难留处，归路迢迢又夕阳。
柴司徒宅牡丹:暮春栏槛有佳期，公子开颜乍拆时。翠幄密笼莺未识，好香难掩蝶先知。愿陪妓女争调乐，欲赏宾朋预课诗。只恐却随云雨去，隔年还是动相思。
赠王道者:混俗从教鬓似银，世人无分得相亲。槎流海上波涛阔，酒满壶中天地春。功就不看丹灶火，性闲时拂玉琴尘。仙家变化谁能测，只恐洪崖是此身。
春闺辞二首:尘昏菱鉴懒修容，双脸桃花落尽红。玉塞梦归残烛在，晓莺窗外啭梧桐。边无音信暗消魂，茜袖香裙积泪痕。海燕归来门半掩，悠悠花落又黄昏。
暮春怀故人:池馆寂寥三月尽，落花重叠盖莓苔。惜春眷恋不忍扫，感物心情无计开。梦断美人沈信息，目穿长路倚楼台。琅玕绣段安可得，流水浮云共不回。
秋日登润州城楼:虚楼一望极封疆，积雨晴来野景长。水接海门铺远色，稻连京口发秋香。鸣蝉历历空相续，归鸟翩翩自著行。吟罢倚栏深有思，清风留我到斜阳。
晚春客次偶吟:暂驻征轮野店间，悠悠时节又春残。落花风急宿酲解，芳草雨昏春梦寒。惭逐利名头易白，欲眠云水志犹难。却怜村寺僧相引，闲上虚楼共倚栏。
对雨寄朐山林番明府:竟日如丝不暂停，莎阶闲听滴秋声。斜飘虚阁琴书润，冷逼幽窗梦寐清。开户只添搜句味，看山还阻上楼情。遥知公退琴堂静，坐对萧骚饮兴生。
离家:送别人归春日斜，独鞭羸马指天涯。月生江上乡心动，投宿匆忙近酒家。
村行:极目青青垄麦齐，野塘波阔下凫鹥。阳乌景暖林桑密，独立闲听戴胜啼。
海上和郎戬员外赴倅职:宋玉逢秋何起悲，新恩委寄好开眉。班升鸳鹭频经岁，任佐龚黄必暂时。乍对烟霞吟海峤，应思蘋蓼梦江湄。一朝凤诏重征入，鹏化那教尺鷃知。
又送赴关:心似白云归帝乡，暂停良画别龚黄。烟波乍晓浮兰棹，魂梦先飞近御香。一路伴吟汀草绿，几程清思水风凉。想应敷对忠言后，不放乡云离太阳。
书郭判官幽斋壁:不妨公退尚清虚，创得幽斋兴有余。要引好风清户牖，旋栽新竹满庭除。倾壶待客花开后，煮茗留僧月上初。更有野情堪爱处，石床苔藓似匡庐。
石棋局献时宰:得从岳叟诚堪重，却献皋夔事更宜。公退启枰书院静，日斜收子竹阴移。适情岂待樵柯烂，罢局还应屐齿隳。预想幽窗风雨夜，一灯闲照覆图时。
海城秋夕寄怀舍弟:鸟栖庭树夜悠悠，枕上谁知泪暗流。千里梦魂迷旧业，一城砧杵捣残秋。窗间寂寂灯犹在，帘外萧萧雨未休。早晚莱衣同著去，免悲流落在边州。
和夏侯秀才春日见寄:绵蛮黄鸟不堪听，触目离愁怕酒醒。云散碧山当晚槛，雨催青藓匝春庭。寻芳懒向桃花坞，垂钓空思杜若汀。昼梦不成吟有兴，挥毫书在枕边屏。
送夏侯秀才:江村摇落暮蝉鸣，执手临岐动别情。古岸相看残照在，片帆难驻好风生。牵吟一路逢山色，醒睡长汀对月明。况是清朝至公在，预知乔木定迁莺。
献张拾遗:官资清贵近丹墀，性格孤高世所稀。金殿日开亲凤扆，古屏时展看渔矶。酒醒虚阁秋帘卷，吟对疏篁夕鸟归。献替频陈忠誉播，鹏霄万里展雄飞。
献中书汤舍人:庆云呈瑞为明时，演畅丝纶在紫微。銮殿对时亲舜日，鲤庭过处著莱衣。闲寻竹寺听啼鸟，吟倚江楼恋落晖。隔座银屏看是设，一门清贵古今稀。
宫词二首:门锁帘垂月影斜，翠华咫尺隔天涯。香铺罗幌不成梦，背壁银缸落尽花。金波寒透水精帘，烧尽沈檀手自添。风递笙歌门已掩，翠华何处夜厌厌。
采莲女:晚凉含笑上兰舟，波底红妆影欲浮。陌上少年休植足，荷香深处不回头。
钟陵春思:沉沉楼影月当午，冉冉风香花正开。芳草迢迢满南陌，王孙何处不归来。
赠夏秀才:轩车紫陌竞寻春，独掩衡门病起身。步月怕伤三径藓，取琴因拂一床尘。明时傥有丹枝分，青鉴从他素发新。况是青云知己在，原思生计莫忧贫。
夏日书依上人壁:门外尘飞暑气浓，院中萧索似山中。最怜煮茗相留处，疏竹当轩一榻风。
下蔡春暮旅怀:柳过春霖絮乱飞，旅中怀抱独凄凄。月生淮上云初散，家在江南梦去迷。发白每惭清鉴启，心孤长怯子规啼。拜恩为养慈亲急，愿向明朝捧紫泥。
捧宣头许归侍养:泥书捧处圣恩新，许觐庭闱养二亲。蝼蚁至微宁足数，未知何处答穹旻。
途中作（逢旧识，闻老亲所患，不至加甚）:烟波涉历指家林，欲到家林惧却深。得信慈亲痾瘵减，当时宽勉采兰心。
登毗陵青山楼:高楼闲上对晴空，豁目开襟半日中。千里吴山清不断，一边辽海浸无穷。人生歌笑开花雾，世界兴亡落叶风。吟罢倚栏何限意，回头城郭暮烟笼。
晋陵罢任寓居，依韵和陈锐秀才见寄:掩门三径莓苔绿，车马谁来陋巷间。卧弃琴书公干病，笑迎风月步兵闲。当秋每谢蛩清耳，渐老多惭酒借颜。济物未能伸一术，敢于明代爱青山。
春苔:春霖催得锁烟浓，竹院莎斋径小通。谁爱落花风味处，莫愁门巷衬残红。
夏云:如峰形状在西郊，未见从龙上泬寥。多谢好风吹起后，化为甘雨济田苗。
红花:红花颜色掩千花，任是猩猩血未加。染出轻罗莫相贵，古人崇俭诫奢华。
安福县秋吟寄陈锐秘书:县庭事简得余功，诗兴秋来不可穷。卧听寒蛩莎砌月，行冲落叶水村风。愁髭渐去人前白，醉面犹怜鉴里红。苦恨交亲多契阔，未知良会几时同。
新喻县酬王仲华少府见贻:事简开樽有逸情，共忻官舍月华清。每惭花欠河阳景，长愧琴无单父声。未泰黎元惭旷职，纵行谦直是虚名。与君尽力行公道，敢向昌朝俟陟明。
暮春有感寄宋维员外:杜宇声中老病心，此心无计驻光阴。西园雨过好花尽，南陌人稀芳草深。喧梦却嫌莺语老，伴吟惟怕月轮沈。明年才候东风至，结驷期君预去寻。
题吉水县厅前新栽小松:劚开幽涧藓苔斑，移得孤根植砌前。影小未遮官舍月，翠浓犹带旧山烟。群花解笑香宁久，众木虽高节不坚。输我婆娑栏槛内，晚风萧飒学幽泉。
赠念《法华经》绶上人:五更初起扫松堂，瞑目先焚一炷香。念彻莲经谁得见，千峰岩外晓苍苍。
秋日途中:信步腾腾野岩边，离家都为利名牵。疏林一路斜阳里，飒飒西风满耳蝉。
宿韦校书幽居:溪上高眠与鹤闲，开樽留我待柴关。园林月白秋霖歇，一夜泉声似故山。
维舟秋浦，逢故人张矩同泊:卸帆清夜碧江滨，冉冉凉风动白蘋。波上正吟新霁月，岸头恰见故乡人。共惊别后霜侵鬓，互说年来疾逼身。且饮一壶销百恨，会须遭遇识通津。
代别:明日鸣鞭天一涯，悠悠此夕怯分离。红楼有恨金波转，翠黛无言玉箸垂。浮蚁不能迷远意，回纹从此寄相思。花时定是慵开鉴，独向春风忍扫眉。
悼怀王丧妃:花绽花开事可惊，暂来浮世返蓬瀛。楚宫梦断云空在，洛浦神归月自明。香解返魂成浪语，胶能续断是虚名。音容寂寞春牢落，谁会楼中独立情。
酒醒:睡觉花阴芳草软，不知明月出墙东。杯盘狼藉人何处，聚散空惊似梦中。
送虞道士:烟霞聚散通三岛，星斗分明在一壶。笑说余杭沽酒去，蔡家重要会麻姑。
怀旧夜吟寄赵杞:长笛声中海月飞，桃花零落满庭墀。魂销事去无寻处，酒醒孤吟不寐时。萱草岂能忘积恨，尺书谁与达相思。悠悠方寸何因解，明日江楼望渺猕。
宿临江驿:候馆寥寥辍棹过，酒醒无奈旅愁何。雨昏郊郭行人少，苇暗汀洲宿雁多。干禄已悲凋发鬓，结茅终愧负烟萝。篇章早晚逢知己，苦志忘形自有魔。
钟陵禁烟寄从弟:落絮飞花日又西，踏青无侣草萋萋。交亲书断竟不到，忍听黄昏杜宇啼。
夜泊江渚:水乡明月上晴空，汀岛香生杜若风。不是当年独醒客，且沽村酒待渔翁。
吉水县依韵酬华松秀才见寄:官况萧条在水村，吏归无事好论文。枕欹独听残春雨，梦去空寻五老云。竹径每怜和藓步，禽声偏爱隔花闻。诗情冷淡知音少，独喜江皋得见君。
贻庐山清溪观王尊师:霞帔星冠复杖藜，积年修炼住灵溪。松轩睡觉冷云起，石磴坐来春日西。采药每寻岩径远，弹琴常到月轮低。鼎中龙虎功成后，海上三山去不迷。
蛩:月冷莎庭夜已深，百虫声外有清音。诗情正苦无眠处，愧尔阶前相伴吟。
感秋书事:宦途憔悴雪生头，家计相牵未得休。红蓼白蘋消息断，旧溪烟月负渔舟。
访庐山归章禅伯:沈沈石室疏钟后，寂寂莎池片月明。多少学徒求妙法，要于言下悟无生。
庐山栖隐洞谭先生院留题:坛畔归云冷湿襟，拂苔移石坐花阴。偶然醒得庄周梦，始觉玄门兴味深。
江行值暴风雨:风狂雨暗舟人惧，自委神明志不邪。投得苇湾波浪息，岸头烟火近人家。
杪秋夕吟怀寄宋维先辈:江岛穷秋木叶稀，月高何处捣寒衣。苦嗟不见登龙客，此夜悠悠一梦飞。
七夕:星河耿耿正新秋，丝竹千家列彩楼。可惜穿针方有兴，纤纤初月苦难留。
甲子岁罢吉水县过钟陵时暮春维舟江渚谒柴太尉席上作:公侯延驻暂踟蹰，况值风光三月初。乱落杯盘花片小，静笼池阁柳阴疏。舟维南浦程虽阻，饮预西园兴有余。却笑田家门下客，当时容易叹车鱼。
海上春夕旅怀寄左偃:柳过清明絮乱飞，感时怀旧思凄凄。月生楼阁云初散，家在汀洲梦去迷。发白每惭清鉴启，酒醒长怯子规啼。北山高卧风骚客，安得同吟复杖藜。
江次维舟登古寺:辍棹因过古梵宫，荒凉门径锁苔茸。绿阴满地前朝树，清韵含风后殿钟。童子纵慵眠坏榻，老僧耽话指诸峰。吟余却返来时路，回首盘桓尚驻筇。
春日招宋维先辈:瓮中竹叶今朝熟，鉴里桃花昨日开。为报广寒攀桂客，莫辞相访共衔杯。
吹笛儿:陇头休听月明中，妙竹嘉音际会逢。见尔樽前吹一曲，令人重忆许云封。
所思:解珮当时在洛滨，悠悠疑是梦中身。自从物外无消息，花谢莺啼近十春。
吉水县酬夏侯秀才见寄:启鉴悠悠两鬓苍，病来心绪易凄凉。知音不到吟还懒，锁印开帘又夕阳。
哭故主人陈太师:十年孤迹寄侯门，入室升堂忝厚恩。游遍春郊随茜旆，饮残秋月待金尊。车鱼郑重知难报，吐握周旋不可论。长恸裴回逝川上，白杨萧飒又黄昏。
秋江夜泊寄刘钧:万里江山敛暮烟，旅情当此独悠然。沙汀月冷帆初卸，苇岸风多人未眠。已听渔翁歌别浦，更堪边雁过遥天。与君共俟酬身了，结侣波中寄钓船。
哭柴郎中:昔岁遭逢在海城，曾容孤迹奉双旌。酒边不厌笙歌盛，花下只愁风雨生。棋接山亭松影晚，吟陪月槛露华清。音尘自此无因问，泪洒川波夕照明。
访章禅老:比寻禅客叩禅机，澄却心如月在池。松下偶然醒一梦，却成无语问吾师。
泊秋浦:苇岸风高宿雁惊，维舟特地起乡情。渔儿隔水吹横笛，半夜空江月正明。
鹤:九皋羽翼下晴空，万里心难驻玉笼。清露滴时翘藓径，白云开处唳松风。归当华表千年后，怨在瑶琴别操中。好共灵龟作俦侣，十洲三岛逐仙翁。
暮春吟怀寄姚端先辈:无奈诗魔旦夕生，更堪芳草满长汀。故人还爽花前约，新月又生江上亭。庄梦断时灯欲烬，蜀魂啼处酒初醒。何时得见登龙客，隔却千山万仞青。
送圆上人归庐山:莲宫旧隐尘埃外，策杖临风拂袖还。踏雪独寻青嶂下，听猿重入白云间。萧骚红树当门老，斑驳苍苔锁径闲。预想松轩夜禅处，虎溪圆月照空山。
送相里秀才之匡山国子监:气秀情闲杳莫群，庐山游去志求文。已能探虎穷骚雅，又欲囊萤就典坟。目豁乍窥千里浪，梦寒初宿五峰云。业成早赴春闱约，要使嘉名海内闻。
渔父二首:偶向芦花深处行，溪光山色晚来晴。渔家开户相迎接，稚子争窥犬吠声。雪鬓衰髯白布袍，笑携赪鲤换村醪。殷勤留我宿溪上，钓艇归来明月高。
旅次闻砧:砧杵谁家夜捣衣，金风淅淅露微微。月中独坐不成寐，旧业经年未得归。
寄庐山简寂观重道者:忆昔采芝庐岳顶，清宫常接绛霄人。玉书闲展石楼晓，瑶瑟醉弹琪树春。惟恨仙桃迟结实，不忧沧海易成尘。似醒一梦归凡世，空向彤霞寄梦频。
思湓渚旧居:昔岁曾居湓水头，草堂吟啸兴何幽。迎僧常踏竹间藓，爱月独登溪上楼。寒翠入檐岚岫晓，冷声萦枕野泉秋。从拘宦路无由到，昨夜分明梦去游。
海上和柴军使清明书事:清明时节好烟光，英杰高吟兴味长。捧日即应还禁卫，当春何惜醉朐阳。千山过雨难藏翠，百卉临风不藉香。却是旅人凄屑甚，夜来魂梦到家乡。
壬申岁承命之任淦阳再过庐山国学感旧寄刘钧明府:三十年前共苦辛，囊萤曾寄此烟岑。读书灯暗嫌云重，搜句石平怜藓深。各历宦途悲聚散，几看时辈或浮沈。再来物景还依旧，风冷松高猿狖吟。
留题胡参卿秀才幽居:竹荫庭除藓色浓，道心安逸寂寥中。扣门时有栖禅客，洒酒多招采药翁。江近好听菱芡雨，径香偏爱蕙兰风。我惭名宦犹拘束，脱屣心情未得同。
放鹭鸶:池塘多谢久淹留，长得霜翎放自由。好去蒹葭深处宿，月明应认旧江秋。
送姚端秀才游毗陵:毗陵嘉景太湖边，才子经游称少年。风弄青帘沽酒市，月明红袖采莲船。若耶罨画应相似，越岫吴峰尽接连。此去高吟须早返，广寒丹桂莫迁延。
和朐阳载笔鲁裕见寄:燕台多事每开颜，相许论交淡薄间。饮兴共怜芳草岸，吟情同爱夕阳山。露浓小径蛩声咽，月冷空庭竹影闲。何事此时攀忆甚，与君俱是别乡关。
叙吟二首:往哲搜罗妙入神，隋珠和璧未为珍。而今所得惭难继，谬向平生著苦辛。成僻成魔二雅中，每逢知己是亨通。言之无罪终难厌，欲把风骚继古风。
将去广陵别史员外南斋:家声曾与金张辈，官署今居何宋间。起得高斋临静曲，种成奇树学他山。鸳鸾终日同醒醉，萝薜常时共往还。贱子今朝独南去，不堪回首望清闲。
登甘露寺北望:京口潮来曲岸平，海门风起浪花生。人行沙上见日影，舟过江中闻橹声。芳草远迷扬子渡，宿烟深映广陵城。游人乡思应如橘，相望须含两地情。
山路花:不共垂杨映绮寮，倚山临路自娇饶。游人过去知香远，谷鸟飞来见影摇。半隔烟岚遥隐隐，可堪风雨暮萧萧。城中春色还如此，几处笙歌按舞腰。
京口江际弄水:退公求静独临川，扬子江南二月天。百尺翠屏甘露阁，数帆晴日海门船。波澄濑石寒如玉，草接汀蘋绿似烟。安得乘槎更东去，十洲风外弄潺湲。
从驾东幸呈诸公:吴公台下旧京城，曾掩衡门过十春。别后不知新景象，信来空问故交亲。宦游京口无高兴，习隐钟山限俗尘。今日喜为华表鹤，况陪鹓鹭免迷津。
送魏舍人仲甫为蕲州判官:从事蕲春兴自长，蕲人应识紫薇郎。山资足后抛名路，莼菜秋来忆故乡。以道卷舒犹自适，临戎谈笑固无妨。如闻郡阁吹横笛，时望青溪忆野王。
宿蒋帝庙，明日游山南诸寺:便返城闉尚未甘，更从山北到山南。花枝似雪春虽半，桂魄如眉日始三。松盖遮门寒黯黯，柳丝妨路翠毵毵。登临莫怪偏留恋，游宦多年事事谙。
赋得有所思:所思何在杳难寻，路远山长水复深。衰草满庭空伫立，清风吹袂更长吟。忘情好醉青田酒，寄恨宜调绿绮琴。落日鲜云偏聚散，可能知我独伤心。
赠王贞素先生:先生尝已佩真形，绀发朱颜骨气清。道秘未传鸿宝术，院深时听步虚声。辽东几度悲城郭，吴市终应变姓名。三十六天皆有籍，他年何处问归程。
春夜月:幽人春望本多情，况是花繁月正明。竟夕无言亦无寐，绕阶芳草影随行。
游蒋山题辛夷花寄陈奉礼（本约陈同游，不至）:今岁游山已恨迟，山中仍喜见辛夷。簪缨且免全为累，桃李犹堪别作期。晴后日高偏照灼，晚来风急渐离披。山郎不作同行伴，折得何由寄所思。
和殷舍人萧员外春雪:万里春阴乍履端，广庭风起玉尘干。梅花岭上连天白，蕙草阶前特地寒。晴去便为经岁别，兴来何惜彻宵看。此时鸳侣皆闲暇，赠答诗成禁漏残。
从兄龙武将军没于边戍，过旧营宅作:前年都尉没边城，帐下何人领旧兵。徼外瘴烟沉鼓角，山前秋日照铭旌。笙歌却返乌衣巷，部曲皆还细柳营。今日园林过寒食，马蹄犹拟入门行。
和王庶子寄题兄长建州廉使新亭:谢守高斋结构新，一方风景万家情。群贤讵减山阴会，远俗初闻正始声。水槛片云长不去，讼庭纤草转应生。阿连诗句偏多思，遥想池塘昼梦成。
秋日雨中与萧赞善访殷舍人于翰林座中作:野出西垣步步迟，秋光如水雨如丝。铜龙楼下逢闲客，红药阶前访旧知。乱点乍滋承露处，碎声因想滴蓬时。银台钥入须归去，不惜余欢尽酒卮。
送和州张员外为江都令:经年相望隔重湖，一旦相逢在上都。塞诏官班聊慰否，埋轮意气尚存无。由来圣代怜才子，始觉清风激懦夫。若向西冈寻胜赏，旧题名处为踌躇。
走笔送义兴令赵宣辅:闻君孤棹泛荆溪，陇首云随别恨飞。杜牧旧居凭买取，他年藜杖愿同归。
除夜:寒灯耿耿漏迟迟，送故迎新了不欺。往事并随残曆日，春风宁识旧容仪。预惭岁酒难先饮，更对乡傩羡小儿。吟罢明朝赠知己，便须题作去年诗。
寄钟谟:看看潘鬓二毛生，昨日林梢又转莺。欲对春风忘世虑，敢言尊酒召时英。假中西阁应无事，筵上南威幸有情。不得车公终不乐，已教红袖出门迎。
正初答钟郎中见招:高斋迟景雪初晴，风拂乔枝待早莺。南省郎官名籍籍，东邻妓女字英英。流年倏忽成陈事，春物依稀有旧情。新岁相思自过访，不烦虚左远相迎。
江舍人宅筵上有妓唱和州韩舍人歌辞，因以寄:良宵丝竹偶成欢，中有佳人俯翠鬟。白雪飘飖传乐府，阮郎憔悴在人间。清风朗月长相忆，佩蕙纫兰早晚还。深夜酒空筵欲散，向隅惆怅鬓堪斑。
贺殷游二舍人入翰林、江给事拜中丞:清晨待漏独徘徊，霄汉悬心不易裁。阁老深严归翰苑，夕郎威望拜霜台。青绫对覆蓬壶晚，赤棒前驱道路开。犹有西垣厅记在，莫忘同草紫泥来。
和司门郎中陈彦:衡门寂寂逢迎少，不见仙郎向五旬。莫问龙山前日事，菊花开却为闲人。
送欧阳太监游庐山:家家门外庐山路，唯有夫君乞假游。案牍乍抛公署晚，林泉已近暑天秋。海潮尽处逢陶石，江月圆时上庾楼。此去萧然好长往，人间何事不悠悠。
立秋后一日与朱舍人同直:一宿秋风未觉凉，数声宫漏日犹长。林泉无计消残暑，虚向华池费稻粱。
和元帅书记萧郎中观习水师:元帅楼船出治兵，落星山外火旗明。千帆日助江陵势，万里风驰下濑声。杀气晓严波上鹢，凯歌遥骇海边鲸。仲宣一作从军咏，回顾儒衣自不平。
和萧郎中小雪日作:征西府里日西斜，独试新炉自煮茶。篱菊尽来低覆水，塞鸿飞去远连霞。寂寥小雪闲中过，斑驳轻霜鬓上加。算得流年无奈处，莫将诗句祝苍华。
寄歙州吕判官:任公郡占好山川，溪水萦回路屈盘。南国自来推胜境，故人此地作郎官。风光适意须留恋，禄秩资贫且喜欢。莫忆班行重回首，是非多处是长安。
宣威苗将军贬官后重经故宅:蒋山南望近西坊，亭馆依然锁院墙。天子未尝过细柳，将军寻已戍敦煌。攲倾怪石山无色，零落圆荷水不香。为将为儒皆寂寞，门前愁杀马中郎。
附池州薛郎中书因寄歙州张员外:新安从事旧台郎，直气多才不可忘。一旦江山驰别梦，几年簪绂共周行。岐分出处何方是，情共穷通此义长。因附邻州寄消息，接舆今日信为狂。
寄江都路员外:吾兄失意在东都，闻说襟怀任所如。已纵乖慵为傲吏，有何关键制豪胥。县斋晓闭多移病，南亩秋荒忆遂初。知道故人相忆否，嵇康不得懒修书。
送应之道人归江西:曾骑竹马傍洪厓，二十余年变物华。客梦等闲过驿阁，归帆遥羡指龙沙。名垂小篆矜垂露，诗作吴吟对绮霞。岁暮定知回未得，信来凭为寄梅花。
送元帅书记高郎中出为婺源建威军使:寒风萧瑟楚江南，记室戎装挂锦帆。倚马未曾妨笑傲，斩牲先要厉威严。危言昔日尝无隐，壮节今来信不凡。惟有杯盘思上国，酒醪甜淡菜蔬甘。
游方山宿李道士房:从来未面李先生，借我西窗卧月明。二十三家同愿识，素骡何日暂还城。
寄江州萧给事:夕郎忧国不忧身，今向天涯作逐臣。魂梦暗驰龙阙曙，啸吟闲绕虎谿春。朝车载酒过山寺，谏纸题诗寄野人。惆怅懦夫何足道，自离群后已同尘。
送郝郎中为浙西判官:大藩从事本优贤，幕府仍当北固前。花绕楼台山倚郭，寺临江海水连天。恐君到即忘归日，忆我游曾历二年。若许他时作闲伴，殷勤为买钓鱼船。
陪王庶子游后湖涵虚阁（东宫园）:悬圃清虚乍过秋，看山寻水上兹楼。轻鸥的的飞难没，红叶纷纷晚更稠。风卷微云分远岫，浪摇晴日照中洲。跻攀况有承华客，如在南皮奉胜游。
贬官泰州出城作:浮名浮利信悠悠，四海干戈痛主忧。三谏不从为逐客，一身无累似虚舟。满朝权贵皆曾忤，绕郭林泉已遍游。惟有恋恩终不改，半程犹自望城楼。
经东都太子桥:纶闱放逐知何道，桂苑风流且暂归。莫问升迁桥上客，身谋疏拙旧心违。
赠维扬故人:东京少长认维桑，书剑谁教入帝乡。一事无成空放逐，故人相见重凄凉。楼台寂寞官河晚，人物稀疏驿路长。莫怪临风惆怅久，十年春色忆维扬。
得浙西郝判官书未及报闻燕王移镇京口…田书记消息:秋风海上久离居，曾得刘公一纸书。淡水心情长若此，银钩踪迹更无如。尝忧座侧飞鸮鸟，未暇江中觅鲤鱼。今日京吴建朱邸，问君谁共曳长裾。
赠陶使君求梨:昨宵宴罢醉如泥，惟忆张公大谷梨。白玉花繁曾缀处，黄金色嫩乍成时。冷侵肺腑醒偏早，香惹衣襟歇倍迟。今旦中山方酒渴，唯应此物最相宜。
陈觉放还至泰州，以诗见寄，作此答之:朱云曾为汉家忧，不怕交亲作世仇。壮气未平空咄咄，狂言无验信悠悠。今朝我作伤弓鸟，却羡君为不系舟。劳寄新诗平宿憾，此生心气贯清秋。
王三十七自京垂访，作此送之:失乡迁客在天涯，门掩苔垣向水斜。只就鳞鸿求远信，敢言车马访贫家。烟生柳岸将垂缕，雪压梅园半是花。惆怅明朝尊酒散，梦魂相送到京华。
寒食成判官垂访因赠:常年寒食在京华，今岁清明在海涯。远巷蹋歌深夜月，隔墙吹管数枝花。鸳鸾得路音尘阔，鸿雁分飞道里赊。不是多情成二十，断无人解访贫家。
送客至城西，望图山，因寄浙西府中:牧叟邹生笑语同，莫嗟江上听秋风。君看逐客思乡处，犹在图山更向东。
送写真成处士入京:传神踪迹本来高，泽畔形容愧彩毫。京邑功臣多伫望，凌烟阁上莫辞劳。
九日雨中:茱萸房重雨霏微，去国逢秋此恨稀。目极暂登台上望，心遥长向梦中归。荃蘪路远愁霜早，兄弟乡遥羡雁飞。唯有多情一枝菊，满杯颜色自依依。
寄外甥苗武仲:放逐今来涨海边，亲情多在凤台前。且将聚散为闲事，须信华枯是偶然。蝉噪疏林村倚郭，鸟飞残照水连天。此中唯欠韩康伯，共对秋风咏数篇。
代钟答:一幅轻绡寄海滨，越姑长感昔时恩。欲知别后情多少，点点凭君看泪痕。
送蒯司录归京（亮）:早年闻有蒯先生，二十余年道不行。抵掌曾论天下事，折腰犹悟俗人情。老还上国欢娱少，贫聚归资结束轻。迁客临流倍惆怅，冷风黄叶满山城。
闻查建州陷贼寄钟郎中（谟即查从事也）:闻道将军轻壮图，螺江城下委犀渠。旌旗零落沉荒服，簪履萧条返故居。皓首应全苏武节，故人谁得李陵书。自怜放逐无长策，空使卢谌泪满裾。
还过东都，留守周公筵上赠座客:贾生三载在长沙，故友相思道路赊。已分终年甘寂寞，岂知今日返京华。麟符上相恩偏厚，隋苑留欢日欲斜。明旦江头倍惆怅，远山芳草映残霞。
送杨郎中唐员外奉使湖南:江边微雨柳条新，握节含香二使臣。两绶对悬云梦日，方舟齐泛洞庭春。今朝草木逢新律，昨日山川满战尘。同是多情怀古客，不妨为赋吊灵均。
表弟包颖见寄（此子侍亲在饶州，累年卧疾）:常思帝里奉交亲，别后光阴屈指频。兰佩却归纶阁下，荆枝犹寄楚江滨。十程山水劳幽梦，满院烟花醉别人。料得此生强健在，会须重赏昔年春。
寄萧给事（萧江西致仕）:危言危行古时人，归向西山卧白云。买宅尚寻徐处士，餐霞终访许真君。容颜别后应如故，诗咏年来更不闻。今日城中春又至，落梅愁绪共纷纷。
赠泰州掾令狐克己（文公曾孙）:念子才多命且奇，乱中抛掷少年时。深藏七泽衣如雪，却见中朝鬓似丝。旧德在人终远大，扁舟为吏莫推辞。孤芳自爱凌霜处，咏取文公白菊诗。
使浙西先寄献燕王侍中:京江风静喜乘流，极目遥瞻万岁楼。喜气茏葱甘露晚，水烟波淡海门秋。五年不见鸾台长，明日将陪兔苑游。欲问平台门下吏，相君还许吐茵不。
赠浙西顾推官:盛府宾寮八十余，闭门高卧兴无如。梁王苑里相逢早，润浦城中得信疏。狼藉杯盘重会面，风流才调一如初。愿君百岁犹强健，他日相寻隐士庐。
回至瓜洲献侍中:紫微垣里旧宾从，来向吴门谒府公。奉使谬持严助节，登门初识鲁王宫。笙歌隐隐违离后，烟水茫茫怅望中。日暮瓜洲江北岸，两行清泪滴西风。
邵伯埭下寄高邮陈郎中:故人相别动经年，候馆相逢倍惨然。顾我饮冰难辍棹，感君扶病为开筵。河湾水浅翘秋鹭，柳岸风微噪暮蝉。欲识酒醒魂断处，谢公祠畔客亭前。
谪居舒州，累得韩高二舍人书，作此寄之:三峰烟霭碧临溪，中有骚人理钓丝。会友少于分袂日，谪居多却在朝时。丹心历历吾终信，俗虑悠悠尔不知。珍重韩君与高子，殷勤书札寄相思。
印秀才至舒州见寻，别后寄诗依韵和:羁游白社身虽屈，高步辞场道不卑。投分共为知我者，相寻多愧谪居时。离怀耿耿年来梦，厚意勤勤别后诗。今日溪边正相忆，雪晴山秀柳丝垂。
送彭秀才:贾生去国已三年，短褐闲行皖水边。尽日野云生舍下，有时京信到门前。无人与和投湘赋，愧子来浮访戴船。满袖新诗好回去，莫随骚客醉林泉。
移饶州别周使君:正怜东道感贤侯，何幸南冠脱楚囚。睆伯台前收别宴，乔公亭下舣行舟。四年去国身将老，百郡征兵主尚忧。更向鄱阳湖上去，青衫憔悴泪交流。
避难东归，依韵和黄秀才见寄:戚戚逢人问所之，东流相送向京畿。自甘逐客纫兰佩，不料平民著战衣。树带荒村春冷落，江澄霁色雾霏微。时危道丧无才术，空手徘徊不忍归。
和集贤钟郎中:石渠册府神仙署，当用明朝第一人。腰下别悬新印绶，座中皆是故交亲。龙池树色供清景，浴殿香风接近邻。从此翻飞应更远，遍寻三十六天春。
送黄梅江明府:封疆多难正经纶，台阁如何不用君。江上又劳为小邑，箧中徒自有雄文。书生胆气人谁信，远俗歌谣主不闻。一首新诗无限意，再三吟味向秋云。
和萧郎中午日见寄:细雨轻风采药时，褰帘隐几更何为。岂知泽畔纫兰客，来赴城中角黍期。多罪静思如剉蘖，赦书才听似含饴。谢公制胜常闲暇，愿接西州敌手棋。
和太常萧少卿近郊马上偶吟:田园经雨绿分畦，飞盖闲行九里堤。拂袖清风尘不起，满川芳草路如迷。林开始觉晴天迥，潮上初惊浦岸齐。怪得仙郎诗句好，断霞残照远山西。
又和:抱瓮何人灌药畦，金衔为尔驻平堤。村桥野店景无限，绿水晴天思欲迷。横笛乍随轻吹断，归帆疑与远山齐。凤城回望真堪画，万户千门蒋峤西。
和萧少卿见庆新居:湘浦怀沙已不疑，京城赐第岂前期。鼓声到晚知坊远，山色来多与静宜。簪屦尚应怜故物，稻粱空自愧华池。新诗问我偏饶思，还念鹪鹩得一枝。
又和:惊蓬偶驻知多幸，断雁重联惬素期。当户小山如旧识，上墙幽藓最相宜。清风不去因栽竹，隙地无多也凿池。更喜良邻有嘉树，绿阴分得近南枝。
送许郎中歙州判官兼黟县:尝闻黟县似桃源，况是优游冠玳筵。遗爱非遥应卧理，祖风犹在好寻仙。朝衣旧识熏香史，禄米初营种秫田。大抵宦游须自适，莫辞离别二三年。
送彭秀才南游:问君孤棹去何之，玉笥春风楚水西。山上断云分翠霭，林间晴雪入澄溪。琴心酒趣神相会，道士仙童手共携。他日时清更随计，莫如刘阮洞中迷。
送从兄赴临川幕:梁王籍宠就东藩，还召邹枚坐兔园。今日好论天下事，昔年同受主人恩。石头城下春潮满，金柅亭边绿树繁。唯有音书慰离别，一杯相送别无言。
送龚员外赴江州幕:烦君更上筑金台，世难民劳藉俊才。自有声名驰羽檄，不妨谈笑奉尊罍。元规楼迥清风满，匡俗山春画障开。莫忘故人离别恨，海潮回处寄书来。
送陈先生之洪井寄萧少卿:闻君仙袂指洪厓，我忆情人别路赊。知有欢娱游楚泽，更无书札到京华。云开驿阁连江静，春满西山倚汉斜。此处相逢应见问，为言搔首望龙沙。
题紫阳观:南朝名士富仙才，追步东卿遂不回。丹井自深桐暗老，祠宫长在鹤频来。岩边桂树攀仍倚，洞口桃花落复开。惆怅霓裳太平事，一函真迹锁昭台。
赠奚道士（含象）:先生曾有洞天期，犹傍天坛摘紫芝。处世自能心混沌，全真谁见德支离。玉霄尘闭人长在，全鼎功成俗未知。他日飙轮谒茅许，愿同鸡犬去相随。
题白鹤庙:平生心事向玄关，一入仙乡似旧山。白鹤唳空晴眇眇，丹沙流涧暮潺潺。尝嗟多病嫌中药，拟问真经乞小还。满洞烟霞互陵乱，何峰台榭是萧闲。
留题仙观:瑶坛醮罢晚云开，羽客分飞俗士回。为报移文不须勒，未曾游处待重来。
和陈洗马山庄新泉:已开山馆待抽簪，更要岩泉欲洗心。常被松声迷细韵，忽流花片落高岑。便疏浅濑穿莎径，始有清光映竹林。何日煎茶酝香酒，沙边同听暝猿吟。
奉和七夕应令:今宵星汉共晶光，应笑罗敷嫁侍郎。斗柄易倾离恨促，河流不尽后期长。静闻天籁疑鸣佩，醉折荷花想艳妆。谁见宣猷堂上宴，一篇清韵振金铛。
又和八日:微云疏雨淡新秋，晓梦依稀十二楼。故作别离应有以，拟延更漏共无由。那教人世长多恨，未必天仙不解愁。博望苑中残酒醒，香风佳气独迟留。
和印先辈及第后献座主朱舍人郊居之作:成名郊外掩柴扉，树影蝉声共息机。积雨暗封青藓径，好风轻透白綀衣。嘉鱼始赋人争诵，荆玉频收国自肥。独坐公厅正烦暑，喜吟新咏见玄微。
和尉迟赞善秋暮僻居:登高节物最堪怜，小岭疏林对槛前。轻吹断时云缥缈，夕阳明处水澄鲜。江城秋早催寒事，望苑朝稀足晏眠。庭有菊花尊有酒，若方陶令愧前贤。
和陈赞善致仕还京口:海门山下一渔舟，中有高人未白头。已驾安车归故里，尚通闺籍在龙楼。泉声漱玉窗前落，江色和烟槛外流。今日君臣厚终始，不须辛苦画双牛。
陪郑王相公赋筵前垂冰，应教依韵:窗外虚明雪乍晴，檐前垂霤尽成冰。长廊瓦叠行行密，晚院风高寸寸增。玉指乍拈簪尚愧，金阶时坠磬难胜。晨餐堪醒曹参酒，自恨空肠病不能。
送礼部潘尚书致仕还建安:名遂功成累复轻，鲈鱼因起旧乡情。履声初下金华省，帆影看离石首城。化剑津头寻故老，同亭会上问仙卿。冥鸿高举真难事，相送何须泪满缨。
和尉迟赞善病中见寄:仙郎移病暑天过，却似冥鸿避罻罗。昼梦乍惊风动竹，夜吟时觉露沾莎。情亲稍喜贫居近，性懒犹嫌上直多。望苑恩深期勿药，青云岐路未蹉跎。
池州陈使君见示游齐山诗因寄:往岁曾游弄水亭，齐峰浓翠暮轩横。哀猿出槛心虽喜，伤鸟闻弦势易惊。病后簪缨殊寡兴，老来泉石倍关情。今朝池口风波静，遥贺山前有颂声。
再领制诰和王明府见贺:蹇步还依列宿边，拱辰重认旧云天。自嗟多难飘零困，不似当年胆气全。鸡树晚花疏向日，龙池轻浪细含烟。从来不解为身计，一叶悠悠任大川。
和王明府见寄:时情世难消吾道，薄宦流年危此身。莫叹京华同寂寞，曾经兵革共漂沦。对山开户唯求静，贳酒留宾不道贫。善政空多尚淹屈，不知谁是解忧民。
和方泰州见寄:逐客凄凄重入京，旧愁新恨两难胜。云收楚塞千山雪，风结秦淮一尺冰。置醴筵空情岂尽，投湘文就思如凝。更残月落知孤坐，遥望船窗一点星。
奉使九华山，中途遇青阳薛郎中:故人相别动相思，此地相逢岂素期。九子峰前闲未得，五溪桥上坐多时。甘泉从幸余知忝，宣室征还子未迟。且饮一杯消别恨，野花风起渐离披。
奉命南使经彭泽（值王明府不在，留此）:远使程途未一分，离心常要醉醺醺。那堪彭泽门前立，黄菊萧疏不见君。
南都遇前嘉鱼刘令，言游闽岭，作此与之:我持使节经韶石，君作闲游过武夷。两地山光成独赏，隔年乡思暗相知。洪厓坛上长岑寂，孺子亭前自别离。珍重分岐一杯酒，强加餐饭数吟诗。
阁皂山:殿影高低云掩映，松阴缭绕步徘徊。从今莫厌簪裾累，不是乘轺不得来。
庐陵别朱观先辈:桂籍知名有几人，翻飞相续上青云。解怜才子宁唯我，远作卑官尚见君。岭外独持严助节，宫中谁荐长卿文。新诗试为重高咏，朝汉台前不可闻。
文彧少卿文山郎中交好深至二纪已馀暌别…留题此诗:孙家虚座吊诸孤，张叟僧房见手书。二纪欢游今若此，满衣零泪欲何如。腰间金印从如斗，镜里霜华已满梳。珍重远公应笑我，尘心唯此未能除。
朱处士相与有山水之愿见送至南康作此以别之:怜君送我至南康，更忆梅花庾岭芳。多少仙山共游在，愿君百岁尚康强。
和贾员外戬见赠玉蕊花栽:琼瑶一簇带花来，便断苍苔手自栽。喜见唐昌旧颜色，为君判病酌金罍。
严相公宅牡丹:但是豪家重牡丹，争如丞相阁前看。凤楼日暖开偏早，鸡树阴浓谢更难。数朵已应迷国艳，一枝何幸上尘冠。不知更许凭栏否，烂熳春光未肯残。
进雪诗:欲使新正识有年，故飘轻絮伴春还。近看琼树笼银阙，远想瑶池带玉关。润逐麳麰铺绿野，暖随杯酒上朱颜。朝来花萼楼中宴，数曲赓歌雅颂间。
和陈表用员外求酒:暑天频雨亦频晴，帘外闲云重复轻。珍重一壶酬绝唱，向风遥想醉吟声。
忆新淦觞池寄孟宾于员外:往年淦水驻行轩，引得清流似月圆。自有谿光还碧甃，不劳人力递金船。润滋苔藓欺茵席，声入杉松当管弦。珍重诗人频管领，莫教尘土咽潺潺。
右省仆射相公垂览和诗，复贻长句，辄次来韵:西院春归道思深，披衣闲听暝猿吟。铺陈政事留黄阁，偃息神机在素琴。玉柄暂时疏末座，瑶华频复惠清音。开晴便作东山约，共赏烟霞放旷心。
九日落星山登高:秋暮天高稻穟成，落星山上会诸宾。黄花泛酒依流俗，白发满头思古人。岩影晚看云出岫，湖光遥见客垂纶。风烟不改年长度，终待林泉老此身。
十日和张少监:重阳高会古平台，吟遍秋光始下来。黄菊后期香未减，新诗捧得眼还开。每因佳节知身老，却忆前欢似梦回。且喜清时屡行乐，是非名利尽悠哉。
和张少监晚菊:忆共庭兰倚砌栽，柔条轻吹独依隈。自知佳节终堪赏，为惜流光未忍开。采撷也须盈掌握，馨香还解满尊罍。今朝旬假犹无事，更好登临泛一杯。
送冯侍郎:闻君竹马戏毗陵，谁道观风自六卿。今日声明光旧物，共看旌旆拥书生。斩蛟桥下溪烟碧，射虎亭边草路清。应念筵中倍离恨，老来偏重十年兄。
又绝句寄题毗陵驿:曾持使节驻毗陵，长与州人有旧情。为向驿桥风月道，舍人髭鬓白千茎。
陈侍郎宅观花烛:今夜银河万里秋，人言织女嫁牵牛。佩声寥亮和金奏，烛影荧煌映玉钩。座客亦从天子赐，更筹须为主人留。世间盛事君知否，朝下鸾台夕凤楼。
送萧尚书致仕归庐陵:江海分飞二十春，重论前事不堪闻。主忧臣辱谁非我，曲突徙薪唯有君。金紫满身皆外物，雪霜垂领便离群。鹤归华表望不尽，玉笥山头多白云。
奉和子龙大监与舍弟赠答之什:石渠东观两优贤，明主知臣岂偶然。鸳鹭分行皆接武，金兰同好共忘年。怀恩未遂林泉约，窃位空惭组绶悬。多少深情知不尽，好音相慰强成篇。
和钟大监泛舟同游见示:潮沟横趣北山阿，一月三游未是多。老去交亲难暂舍，闲中滋味更无过。溪桥树映行人渡，村径风飘牧竖歌。孤棹乱流偏有兴，满川晴日弄微波。
奉和御制茱萸:台畔西风御果新，芳香精彩丽萧辰。柔条细叶妆治好，紫蒂红芳点缀匀。几朵得陪天上宴，千株长作洞中春。今朝圣藻偏流咏，黄菊无由更敢邻。
蒙恩赐酒旨令醉，进诗以谢:明光殿里夜迢迢，多病逢秋自寂寥。蜡炬乍传丹凤诏，御题初认白云谣。今宵幸识衢尊味，明日知停入閤朝。为感君恩判一醉，不烦辛苦解金貂。
题梁王旧园:梁王旧馆枕潮沟，共引垂藤系小舟。树倚荒台风淅淅，草埋攲石雨修修。门前不见邹枚醉，池上时闻雁鹜愁。节士逢秋多感激，不须频向此中游。
观吉王从谦花烛:王门嘉礼万人观，况是新承置醴欢。花烛喧阗丞相府，星辰摇动远游冠。歌声暂阕闻宫漏，云影初开见露盘。帝里佳期频赋颂，长留故事在金銮。
送察院李侍御使庐陵因寄孟员外:绣衣乘驿急如星，山水何妨寄野情。肯向九仙台下歇，闲听孟叟醉吟声。
送德迈道人之豫章:禅灵桥畔落残花，桥上离情对日斜。顾我乘轩惭组绶，羡师飞锡指烟霞。楼中西岭真君宅，门外南州处士家。莫道空谈便无事，碧云诗思更无涯。
送陈秘监归泉州:风满潮沟木叶飞，水边行客驻骖騑。三朝恩泽冯唐老，万里乡关贺监归。世路穷通前事远，半生谈笑此心违。离歌不识高堂庆，特地令人泪满衣。
又听《霓裳羽衣曲》送陈君:清商一曲远人行，桃叶津头月正明。此是开元太平曲，莫教偏作别离声。
同家兄哭乔侍郎:诸公长者郑当时，事事无心性坦夷。但是登临皆有作，未尝相见不伸眉。生前适意无过酒，身后遗言只要诗。三日笑谈成理命，一篇投吊尚应知。
和徐鼎臣见寄:平生中表最情亲，浮世那堪聚散频。谢脁却吟归省阁，刘桢犹自卧漳滨。旧游半似前生事，要路多逢后进人。且喜新吟报强健，明年相望杏园春。
贻耀州将:翩翩归尽塞垣鸿，隐隐惊开蛰户虫。渭北离愁春色里，江南家事战尘中。还同逐客纫兰佩，谁听缧囚奏土风。多谢贤侯振吾道，免令搔首泣途穷。
献周世宗:三年耀武群雄服，一日回銮万国春。南北通欢永无事，谢恩归去老陪臣。
代京妓越宾答徐铉:一幅轻绡寄海滨，越姑长感昔时恩。欲知别后情多少，点点凭君看泪痕。
寄麻姑仙坛道士:别后相思鹤信稀，郡楼南望远峰迷。人归仙洞云连地，花落春林水满溪。白发只应悲镜镊，丹砂犹待寄刀圭。方平车驾今何在，常苦尘中日易西。
赠韩定辞:燧林芳草绵绵思，尽日相携陟丽谯。别后巏嵍山上望，羡君时复见王乔。
答马彧:崇霞台上神仙客，学辨痴龙艺最多。盛德好将银管述，丽词堪与雪儿歌。
题杨克俭池馆:经旬因雨不重来，门有蛛丝径有苔。再向白莲亭上望，不知花木为谁开。
献江淮郡守卢公:塞诏东来淝水滨，时情惟望秉陶钧。将军一阵为功业，忍见沙场百战人。
南山池:翡翠戏翻荷叶雨，鹭鸶飞破竹林烟。时沽村酒临轩酌，拟摘新茶靠石煎。
嘲庐山道士:啖肉先生欲上升，黄云踏破紫云崩。龙腰鹤背无多力，传与麻姑借大鹏。
赠织锦人:札札机声晓复晡，眼穿力尽竟何如。美人一曲成千赐，心里犹嫌花样疏。
后湖:雷轰叠鼓火翻旗，三异翩翩试水师。惊起黑龙眠不得，狂风猛雨不多时。
和徐舍人九月十一日见寄:衡门寂寂逢迎少，不见仙郎向五旬。莫问龙山前日事，菊花开却为闲人。
登游齐山:星使南驰入楚重，此山偏得驻行踪。落花满地月华冷，寂寞旧山三四峰。
游溧阳下山寺（一作灵泉精舍限韵）:地枕吴溪与越峰，前朝恩锡灵泉额。竹林晴见雁塔高，石室曾栖几禅伯。荒碑字没秋苔深，古池香泛荷花白。客有经年说别林，落日啼猿情脉脉。
上舍人徐铉:几宵烟月锁楼台，欲寄侯门荐下才。满面尘埃人不识，谩随流水出山来。
题茅山观:常恨清风千载郁，洞天令得恣游遨。松楸古色玉坛静，鸾鹤不来青汉高。茅氏井寒丹已化，玄宗碑断梦仍劳。分明有个长生路，休向红尘叹二毛。
奉元宗命咏苑中白野鹊:碧岩深洞恣游遨，天与芦花作羽毛。要识此来栖宿处，上林琼树一枝高。
元宗钓鱼无获，进诗:玉甃垂钩兴正浓，碧池春暖水溶溶。凡鳞不敢吞香饵，知是君王合钓龙。
咏卧牛:曾遭甯戚鞭敲角，又被田单火燎身。闲向斜阳嚼枯草，近来问喘为无人。
咏皖公山:龙舟轻飐锦帆风，正值宸游望远空。回首皖公山色翠，影斜不到寿杯中。
奉和圣制送邓王牧宣城:千里陵阳同陕服，凿门胙土寄亲贤。曙烟已别黄金殿，晚照重登白玉筵。江上浮光宜雨后，郡中远岫列窗前。天心待报期年政，留与工师播管弦。
煎茶:岳寺春深睡起时，虎跑泉畔思迟迟。蜀茶倩个云僧碾，自拾枯松三四枝。
松:大夫名价古今闻，盘屈孤贞更出群。将谓岭头闲得了，夕阳犹挂数枝云。
新燕:才离海岛宿江滨，应梦笙歌作近邻。减省雕梁并头语，画堂中有未归人。
会友不至:王孙还是负佳期，玉马追游日渐西。独上郊原人不见，鹧鸪飞过落花溪。
惜花:忘餐为恋满枝红，锦障频移护晚风。客散酒酣归未得，栏边独立月明中。
中秋月:王母妆成镜未收，倚栏人在水精楼。笙歌莫占清光尽，留与溪翁一钓舟。
暮春日宴溪亭:寒食寻芳游不足，溪亭还醉绿杨烟。谁家花落临流树，数片残红到槛前。
晓:列宿回元朝北极，爽神晞露滴楼台。佳人卷箔临阶砌，笑指庭花昨夜开。
夕:台榭沈沈禁漏初，麝烟红蜡透虾须。雕笼鹦鹉将栖宿，不许鸦鬟转辘轳。
露:银河昨夜降醍醐，洒遍坤维万象苏。疑是鲛人曾泣处，满池荷叶捧真珠。
游紫阳宫:古殿烟霞簇画屏，直疑踪迹到蓬瀛。碧桃满地眠花鹿，深院松窗捣药声。
除夜:铜龙看却送春来，莫惜颠狂酒百杯。吟鬓就中专拟白，那堪更被二更催。
元日:戴星先捧祝尧觞，镜里堪惊两鬓霜。好是灯前偷失笑，屠苏应不得先尝。
寒夜吟:洞房脉脉寒宵永，烛影香消金凤冷。猧儿睡魇唤不醒，满窗扑落银蟾影。
句:莎草放茵深护砌，海榴喷火巧横墙。纹鳞引子跳银海，紫燕呼雏语画梁。
寄禅月大师:昨日尘游到几家，就中偏省近宣麻。水田铺座时移画，金地谭空说尽沙。傍竹欲添犀浦石，栽松更碾味江茶。有时捻得休公卷，倚柱闲吟见落霞。
寄禅月大师:龙华咫尺断来音，日夕空驰咏德心。禅月字清师号别，寿春诗古帝恩深。画成罗汉惊三界，书似张颠直万金。莫倚名高忘故旧，晓晴闲步一相寻。
赠禅月大师:长爱吾师性自然，天心白月水中莲。神通力遍恒沙外，诗句名高八米前。寻访不闻朝振锡，修行唯说夜安禅。太平时节俱无事，莫惜时来话草玄。
奉诏赋蜀主降唐:满城文武欲朝天，不觉邻师犯塞烟。唐主再悬新日月，蜀王难保旧山川。非干将相扶持拙，自是君臣数尽年。古往今来亦如此，几曾欢笑几潸然。
蜀驮引:昂藏大步蚕丛国，曲颈微伸高九尺。卓女窥窗莫我知，严仙据案何曾识。自古皆传蜀道难，尔何能过拔蛇山。忽惊登得鸡翁碛，又恐碍著鹿头关。
句:不随俗物皆成土，只待良时却补天。釜鱼化作池中物，木履浮为天际船。
从幸秦川赋鸷兽诗:岩下年年自寝讹，生灵餐尽意如何。爪牙众后民随减，溪壑深来骨已多。天子纪纲犹被弄，客人穷独固难过。长途莫怪无人迹，尽被山王棱杀他。
批子弟理旧居状:四邻侵我我从伊，毕竟须思未有时。试上含元殿基望，秋风秋草正离离。
登慈恩寺塔:紫云楼下曲江平，鸦噪残阳麦陇青。莫上慈恩最高处，不堪看又不堪听。
遣歌妓:垂老无端用意乖，谁知道侣厌清斋。如今又采蘼芜去，辜负张君绣靸鞋。
从幸秦川过白卫献诗:吾王巡狩为安边，此去秦亭尚数千。夜照路岐山店火，晓通消息戍瓶烟。为云巫峡虽神女，跨凤秦楼是谪仙。八骏似龙人似虎，何愁飞过大漫天。
记皂江堕水事:青城山峭皂江寒，欲度当时作等闲。棹逆狂风趋近岸，舟逢怪石碎前湾。手携弱杖仓皇处，命出洪涛顷刻间。今日深恩无以报，令人羞记雀衔环。
题张道隐太山祠画龙:世人空解竞丹青，惟子通玄得墨灵。应有鬼神看下笔，岂无风雨助成形。威疑喷浪归沧海，势欲拿云上杳冥。静闭绿堂深夜后，晓来帘幕似闻腥。
咏蚕:辛勤得茧不盈筐，灯下缫丝恨更长。著处不知来处苦，但贪衣上绣鸳鸯。
感秃鹙潜吟:昔日曾看瑞应图，万般祥瑞不如无。摩诃池上分明见，仔细看来是那鹕。
与杜光庭:试问朝中为宰相，何如林下作神仙。一壶美酒一炉药，饱听松风白昼眠。
大游仙诗（一作欧阳炳）:赤城霞起武陵春，桐柏先生解守真。白石桥高曾纵步，朱阳馆静每存神。囊中隐诀多仙术，肘后方书济俗人。自领蓬莱都水监，只忧沧海变成尘。
杨柳枝:软碧摇烟似送人，映花时把翠蛾嚬。青青自是风流主，慢飒金丝待洛神。
同徐学士咏笋:徐徐出土非人种，枝叶难投日月壶。为是因缘生此地，从他长养譬如无。
劝王氏入贡，宠予以官，作辞命篇:争霸图王事总非，中原失统可伤悲。往来宾主如邮传，胜负干戈似局棋。周粟纵荣宁忍食，葛庐频顾谩劳思。江山有待早归去，好向鹪林择一枝。
余迁泉山城，留侯招游郡圃作此:当年巧匠制茅亭，台馆翚飞匝郡城。万灶貔貅戈甲散，千家罗绮管弦鸣。柳腰舞罢香风度，花脸妆匀酒晕生。试问亭前花与柳，几番衰谢几番荣。
留侯受南唐节度使知郡事，辟予为属，以诗谢之:晋江江畔趁春风，耕破云山几万重。两足一犁无外事，使君何啻五侯封。
遣子访刘乙:扫石耕山旧子真，布衣草履自随身。石崖壁立题诗处，知是当年凤阁人。
追和秦隐君辞荐之韵，上陈侯乞归凤山:谁言悦口是甘肥，独酌鹅儿啖翠微。蝇利薄于青纸扇，羊裘暖甚紫罗衣。心随倦鸟甘栖宿，目送征鸿远奋飞。击壤太平朝野客，凤山深处□生辉。
云:因登巨石知来处，勃勃元生绿藓痕。静即等闲藏草木，动时顷刻遍乾坤。横天未必朋元恶，捧日还曾瑞至尊。不独朝朝在巫峡，楚王何事谩劳魂。
诗:九重天子人中贵，五等诸侯阃外尊。争似布衣云水客，不将名字挂乾坤。
咏蜀都城上芙蓉花:四十里城花发时，锦囊高下照坤维。虽妆蜀国三秋色，难入豳风七月诗。
又咏:去年今日到城都，城上芙蓉锦绣舒。今日重来旧游处，此花憔悴不如初。
送休公归衡:草履初登南岳船，铜瓶犹贮北山泉。衡阳旧寺春归晚，门锁寒潭几树蝉。
句:碧云章句才离手，紫府神仙尽点头。树迎高鸟归深野，云傍斜阳过远山。
宫词:内人晓起怯春寒，轻揭珠帘看牡丹。一把柳丝收不得，和风搭在玉栏杆。
句:稚子出看莎径没，渔翁来报竹桥流。踪迹未辞鸳鹭客，梦魂先到鹧鸪村。
题邓真人遗址:三千功满仙升去，留得山前旧隐基。但见白云长掩映，不知浮世几兴衰。松稍风触霓旌动，棕叶霜沾鹤翅垂。近代无人寻异事，野泉喷月泻秋池。
梦仙谣:琪木扶疏系辟邪，麻姑夜宴紫皇家。银河旌节摇波影，珠阁笙箫吸月华。翠凤引游三岛路，赤龙齐驾五云车。星稀犹倚虹桥立，拟就张骞搭汉槎。
退宫妓:神仙风格本难俦，曾从前皇翠辇游。红踯躅繁金殿暖，碧芙蓉笑水宫秋。宝筝钿剥阴尘覆，锦帐香消画烛幽。一旦色衰归故里，月明犹梦按梁州。
赠廖融:病起正当秋阁迥，酒醒迎对夜涛寒。炉中药熟分僧饭，枕上琴闲借客弹。
过衡山赠廖处士:未向漆园为傲吏，定应明代作征君。传家奕世无金玉，乐道经年有典坟。带雨小舟横别涧，隔花幽犬吠深云。到头终为苍生起，休恋耕烟楚水濆。
竹枝词二首:门前春水白蘋花，岸上无人小艇斜。商女经过江欲暮，散抛残食饲神鸦。乱绳千结绊人深，越罗万丈表长寻。杨柳在身垂意绪，藕花落尽见莲心。
采莲:菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。
八拍蛮:孔雀尾拖金线长，怕人飞起入丁香。越女沙头争拾翠，相呼归去背斜阳。
咏蒲鞋:吴江浪浸白蒲春，越女初挑一样新。才自绣窗离玉指，便随罗袜上香尘。石榴裙下从容久，玳瑁筵前整顿频。今日高楼鸳瓦上，不知抛掷是何人。
荆台道院:桑田一变赋归来，爵禄焉能浼我哉。黄犊依然花竹外，清风万古凛荆台。
题郑山人郊居:谷口今逢避世才，入门潇洒绝尘埃。渔舟下钓乘风去，药酝留宾待月开。数片石从青嶂得，一条泉自白云来。竹轩相对无言语，尽日南山不欲回。
题宣州延庆寺益公院（咸通中入讲极承恩泽）:嘿坐能除万种情，腊高兼有赐衣荣。讲经旧说倾朝听，登殿曾闻降辇迎。幽径北连千嶂碧，虚窗东望一川平。长年门外无尘客，时见元戎驻旆旌。
寄当阳袁皓明府:高人为县在南京，竹绕琴堂水绕城。地古既资携酒兴，务闲偏长看山情。松轩待月僧同坐，药圃寻花鹤伴行。百里甚堪留惠爱，莫教空说鲁恭名。
送杜郎中入茶山修贡:一道澄澜彻底清，仙郎轻棹出重城。采蘋虚得当时称，述职那同此日荣。剑戟步经高障黑，绮罗光动百花明。谢公携妓东山去，何似乘春奉诏行。
送郑谷:春江潋潋清且急，春雨濛濛密复疏。一曲狂歌两行泪，送君兼寄故乡书。
游西湖:□□□□□□□，菰米蘋花似故乡。不是不归归未得，好风明月一思量。
赠和龙妙空禅师:白面山南灵庆院，茅斋道者雪峰禅。只栖云树两三亩，不下烟萝四五年。猿鸟认声呼唤易，龙神降伏住持坚。谁知今日秋江畔，独步医王阐法筵。
题建造寺:曾看画图劳健羡，如今亲见画犹粗。减除天半石初泐，欠却几株松未枯。题像阁人渔浦叟，集生台鸟谢城乌。我来一听支公论，自是吾身幻得吾。
和赠和龙妙空禅师:翰林遗迹镜潭前，孤峭高僧此处禅。出为信门兴化日，坐当吾国太平年。身同莹澈尼珠净，语并锋铓慧剑坚。道果已圆名已遂，即看千匝绕香筵。
题青草湖神祠:坏墙风雨几经春，草色盈庭一座尘。自是神明无感应，盛衰何得却由人。
农家:夜半呼儿趁晓耕，羸牛无力渐艰行。时人不识农家苦，将谓田中谷自生。
山居:柏树松阴覆竹斋，罢烧药灶纵高怀。世间应少山间景，云绕青松水绕阶。
春日寓感:两衙前后讼堂清，软锦披袍拥鼻行。雨后绿苔侵履迹，春深红杏锁莺声。因携久酝松醪酒，自煮新抽竹笋羹。也解为诗也为政，侬家何似谢宣城。
哭徐夤:延寿溪头叹逝波，古今人事半销磨。昔除正字今何在，所谓人生能几何。
赠索处士:不将桂子种诸天，长得寻君水石边。玄豹夜寒和雾隐，骊龙春暖抱珠眠。山中宰相陶弘景，洞里真人葛稚川。一度相思一惆怅，水寒烟澹落花前。
别雒下一二知己:金鼎光辉照雪袍，雒阳春梦忆波涛。尘埃满眼人情异，风雨前程马足劳。接塞峨眉通蜀险，过山仙掌倚秦高。别来无限幽求子，应笑区区味六韬。
约张处士游梁:莫学区区老一经，夷门关吏旧书生。晋朝灭后无中散，韩国亡来绝上卿。龙变洞中千谷冷，剑横天外八风清。好携长策干时去，免逐渔樵度太平。
送友人归青社:雕鹗途程在碧天，彩衣东去复何言。二千宾客旧知己，十二山河新故园。吟看桂生溪月上，醉听鲲化海涛翻。好期圣代重相见，莫学袁生老竹轩。
送丁道士归南中:孤云无定鹤辞巢，自负焦桐不说劳。服药几年期碧落，验符何处咒丹毫。子陵山晓红云密，青草湖平雪浪高。从此人稀见踪迹，还应选地种仙桃。
月夜怀寄友人:剑气徒劳望斗牛，故人别后阻仙舟。残春谩道深倾酒，好月那堪独上楼。何处是非随马足，由来得丧白人头。清风未许重携手，几度高吟寄水流。
闲居寄陈山人:闲居何处得闲名，坐掩衡茅损性灵。破梦晓钟闻竹寺，沁心秋雨浸莎庭。瓮边难负千杯绿，海上终眠万仞青。珍重先生全太古，应看名利似浮萍。
忆南中:碧江头与白云门，别后秋霜点鬓根。长记学禅青石寺，最思共醉落花村。林间竹有湘妃泪，窗外禽多杜宇魂。未棹扁舟重回首，采薇收橘不堪论。
寄友人:病多慵引架书看，官职无才思已阑。穴凤瑞时来却易，人龙别后见何难。琴樽风月闲生计，金玉松筠旧岁寒。早晚烟村碧江畔，挂罾重对蓼花滩。
别江上一二友生:国风千载务重华，须逐浮云背若耶。无地可归堪种玉，有天教上且乘槎。白纶巾卸苏门月，红锦衣裁御苑花。他日成都却回首，东山看取谢鲲家。
寄岐山林逢吉明府:岐山高与陇山连，制锦无私服晏眠。鹦鹉语中分百里，凤凰声里过三年。秦无旧俗云烟媚，周有遗风父老贤。莫役生灵种杨柳，一枝枝折灞桥边。
感怀呈所知:十年流落赋归鸿，谁傍昏衢驾烛龙。竹屋乱烟思梓泽，酒家疏雨梦临邛。千年别恨调琴懒，一片年光览镜慵。早晚休歌白石烂，放教归去卧群峰。
江上闻笛:谁为梅花怨未平，一声高唤百龙惊。风当阊阖庭初静，月在姑苏秋正明。曲尽绿杨涵野渡，管吹青玉动江城。临流不欲殷勤听，芳草王孙旧有情。
寄孟进士:依旧池边草色芳，故人何处忆山阳。书回科斗江帆暮，曲罢驺虞海树苍。吟望晓烟思桂渚，醉依残月梦余杭。别来南国知谁在，空对襜褕一断肠。
寄阎记室:织锦歌成下翠微，岂劳西去问支机。未开水府珠先见，不掘丰城剑自辉。鳌逐玉蟾攀桂上，马随青帝踏花归。相逢半是云霄客，应笑歌牛一布衣。
幽居寄李秘书:几年帝里阻烟波，敢向明时叩角歌。看尽好花春卧稳，醉残红日夜吟多。印开夕照垂杨柳，画破寒潭老芰荷。昨夜前溪有龙斗，石桥风雨少人过。
贻钓鱼李处士:罢吟鹦鹉草芊芊，又泛鸳鸯水上天。一棹冷涵杨柳雨，片帆香挂芰荷烟。绿摇江澹萍离岸，红点云疏橘满川。何处邈将归画府，数茎红蓼一渔船。
河桥楼赋得群公夜宴:芙蓉帘幕扇秋红，蛮府新郎夜宴同。满座马融吹笛月，一楼张翰过江风。杯黏紫酒金螺重，谈转凋珰玉麈空。深荷良宵慰憔悴，德星池馆在江东。
寄左先辈:狂歌白鹿上青天，何似兰塘钓紫烟。万卷祖龙坑外物，一泓孙楚耳中泉。翩翾蛮榼薰晴浦，毂辘鱼车响夜船。学取青莲李居士，一生杯酒在神仙。
贻费道人:谁如南浦傲烟霞，白葛衣轻称帽纱。碧玉蜉蝣迎客酒，黄金毂辘钓鱼车。吟歌云鸟归樵谷，卧爱神仙入画家。他日凤书何处觅，武陵烟树半桃花。
寄许下前管记王侍御:昔年南去得娱宾，顿逊杯前共好春。蚁泛羽觞蛮酒腻，凤衔瑶句蜀笺新。花怜游骑红随辔，草恋征车碧绕轮。别后青青郑南陌，不知风月属何人。
秋日圃田送人随计:仆射陂前是传邮，去程雕鹗弄高秋。吟抛芍药裁诗圃，醉下茱萸饮酒楼。向日迥飞驹皎皎，临风谁和鹿呦呦。明年二月仙山下，莫遣桃花逐水流。
途次宿友人别墅:千里崤函一梦劳，岂知云馆共萧骚。半帘绿透偎寒竹，一榻红侵坠晚桃。蛮酒客稀知味长，蜀琴风定觉弦高。感君岩下闲招隐，细缕金盘脍错刀。
春日期巢湖旧事:暖掠红香燕燕飞，五云仙珮晓相携。花开鹦鹉韦郎曲，竹亚虬龙白帝溪。富贵万场归紫酒，是非千载逐芳泥。不知多少开元事，露泣春丛向日低。
再游韦曲山寺:鹊岩烟断玉巢□，罨画春塘太白低。马踏翠开垂柳寺，人耕红破落花蹊。千年胜概咸原上，几代荒凉绣岭西。碧吐红芳旧行处，岂堪回首草萋萋。
寄徐拾遗:长竿一系白龙吟，谁和驺虞发素琴。野客碧云魂易断，故人芳草梦难寻。天从补后星辰稳，海自潮来岛屿深。好向明庭拾遗事，莫教玄豹老泉林。
秋宿湘江遇雨:江上阴云锁梦魂，江边深夜舞刘琨。秋风万里芙蓉国，暮雨千家薜荔村。乡思不堪悲橘柚，旅游谁肯重王孙。渔人相见不相问，长笛一声归岛门。
贻南康陈处士陶:白玉堆边蒋径横，空涵二十四滩声。老无征战轩辕国，贫有茅茨帝舜城。丹凤昼飞群木冷，一龙秋卧九江清。时人莫笑非经济，还待中原致太平。
渭城春晚:秦树朦胧春色微，香风烟暖树依依。边城夜静月初上，芳草路长人未归。折柳且堪吟晚槛，弄花何处醉残晖。钓乡千里断消息，满目碧云空自飞。
山中春晚寄贾员外:不随黄鹤起烟波，应笑无成返薜萝。看尽好花春卧稳，醉残红日夜吟多。高添雅兴松千尺，暗养清音竹数科。珍重仙曹旧知己，往来星骑一相过。
贻净居寺新及第:秋池云下白莲香，池上吟仙寄竹房。闲颂国风文字古，静消心火梦魂凉。三春蓬岛花无限，八月银河路更长。此境空门不曾有，从头好语与医王。
江边秋夕:千钟紫酒荐菖蒲，松岛兰舟潋滟居。曲内橘香江客笛，字中岚气岳僧书。吟期汗漫驱金虎，坐约丹青跨玉鱼。七色花虬一声鹤，几时乘兴上清虚。
送僧中孚南归:琵琶峡口月溪边，玉乳头佗忆旧川。一锡冷涵兰径路，片帆香挂橘洲烟。苔封石锦栖霞室，水迸衣珠喷玉蝉。莫道翩翩去如梦，本来吟鸟在林泉。
秋夜同友人话旧:露下银河雁度频，囊中垆火几时真。数茎白发生浮世，一盏寒灯共故人。云外簟凉吟峤月，岛边花暖钓江春。何当归去重携手，依旧红霞作近邻。
古剑:铸时天匠待英豪，紫焰寒星匣倍牢。三尺何年拂尘土，四溟今日绝波涛。雄应垓下收蛇阵，滞想溪头伴豹韬。惜是真龙懒抛掷，夜来冲斗气何高。
寄王侍御:鸟尽弓藏良可哀，谁知归钓子陵台。炼多不信黄金耗，吟苦须惊白发催。喘月吴牛知夜至，嘶风胡马识秋来。燕歌别后休惆怅，黍已成畦菊已开。
别何处士陵俊老:三皇上人春梦醒，东侯老大麒麟生。洞连龙穴全山冷，窗透鳌波尽室清。计拙耻居岩麓老，气狂惭与斗牛平。谁人为向青编上，直傍巢由写一名。
句:流水物情谙世态，落花春梦厌尘劳。织槛锦纹苔乍结，堕书花印菊初残。光阴老去无成事，富贵不来争奈何。眠云无限好知己，应笑不归花满樽。
湖口县:柴桑分邑载图经，屈曲山光展画屏。最是芦洲东北望，人家残照隔烟汀。
问春:游丝垂幄雨依依，枝上红香片片飞。把酒问春因底意，为谁来后为谁归。
春答:花枝千万趁春开，三月瓓珊即自回。剩向东园种桃李，明年依旧为君来。
西塞山二首（今谓之道士矶，即兴国军大冶县所隶也）:西塞名山立翠屏，浓岚横入半江青。千寻铁锁无由问，石壁空存道者形。匹妇顽然莫问因，匹夫何去望千春。翻思岵屺传诗什，举世曾无化石人。
石首山:首出崔嵬占上游，迥存浓翠向荆州。空闻别有回山力，却见长江曲尺流。
宿疏陂驿:秋染棠梨叶半红，荆州东望草平空。谁知孤宦天涯意，微雨萧萧古驿中。
再经秭归二首:总角曾随上峡船，寻思如梦可凄然。夜来孤馆重来宿，枕底滩声似旧年。秭归城邑昔曾过，旧识无人奈老何。独有凄清难改处，月明闻唱竹枝歌。
巫山公署壁有无名氏戏书二韵（施州路一百八盘）:南陵直上路盘盘，平地凌云势万端。堪笑巴民不厌足，更嫌山少画山看。
会哙岑山人（戊寅仲冬六日）:渝州江上忽相逢，说隐西山最上峰。略坐移时又分别，片云孤鹤一枝筇。
小园桃李始花，偶以成咏:桃李栽成艳格新，数枝留得小园春。半红半白无风雨，随分夭容解笑人。
夔州病中:隐几经旬疾未痊，孤灯孤驿若为眠。郡楼昨夜西风急，一一更筹到枕前。
路次覆盆驿:曾上青泥蜀道难，架空成路入云寒。如何却向巴东去，三十六盘天外盘。
藕池阻风，寄同行抚牧裘驾:船樯相望荆江中，岸芦汀树烟濛濛。路间堤缺水如箭，未知何日生南风。
无题二首:冰雪肌肤力不胜，落花飞絮绕风亭。不知何事秋千下，蹙破愁眉两点青。梨花如雪已相迷，更被惊乌半夜啼。帘卷玉楼人寂寂，一钩新月未沈西。
泊巴东:偶泊巴东古县前，宦情乡思两绵绵。不堪蜡炬烧残泪，雨打船窗半夜天。
道中未开木杏花:粉英香萼一般般，无限行人立马看。村女浴蚕桑柘绿，枉将颜色忍春寒。
淘金碛:画船晚过淘金碛，不见黄金惟见石。犹恐黄金价未高，见得锱铢几多力。
施南路偶书:大石岭头梅欲发，南陵陂上雪初飞。苦无酒解愁成阵，又附兰桡向秭归。
大石岭驿梅花（己卯十一月十三日）:仙中姑射接瑶姬，成阵清香拥路岐。半出驿墙谁画得，雪英相倚两三枝。
游仙都观:冷杉枯柏路盘空，毛发生寒略略风。两汉真仙在何处，巡香行绕蕊珠宫。
巫山庙:庙前溪水流潺潺，庙中修竹声珊珊。襄王一梦杳难问，晚晴天气归云闲。
下瞿塘寄时同年:春寒天气下瞿塘，大壤溪前柳线长。须信孤云似孤宦，莫将乡思附归艎。
施南太守以猿儿为寄作诗答之（得之黔中，生即头白）:虞人初获酉江西，长臂难将意马齐。今日未啼头已白，不堪深入白云啼。
贵游:绣衣公子宴池塘，淑景融融万卉芳。珠翠照天春未老，管弦临水日初长。风飘柳线金成穗，雨洗梨花玉有香。醉后不能离绮席，拟凭青帝系斜阳。
蜀都春晚感怀:蜀都春色渐离披，梦断云空事莫追。宫阙一城荒作草，王孙犹自醉如泥。谁家玉笛吹残照，柳市金丝拂旧堤。可惜锦江无锦濯，海棠花下杜鹃啼。
对雨:幽庭凝碧亦涟漪，檐霤声繁聒梦归。半岫金乌才委照，一川石燕又交飞。濯枝霢霂榴花吐，吹渚飘飖暑气微。因忆故园闲钓处，苍苔斑驳满渔矶。
春霁:春霁江山似画图，醉垂鞭袂出康衢。猖狂乱打貔貅鼓，懒慢迟修鸳鹭书。老色渐来欺鬓发，闲情将欲傲簪裾。苔钱遍地知多少，买得花枝不落无。
春宵:春云春日共朦胧，满院梨花半夜风。宿酒未醒珠箔卷，艳歌初阕玉楼空。五湖范蠡才堪重，六印苏秦道不同。再取素琴聊假寐，南柯灵梦莫相通。
晚楼寓怀:薄暮疏林宿鸟还，倚楼垂袂复凭栏。月沈江底珠轮净，云锁峰头玉叶寒。刘毅暂贫虽壮志，冯唐将老自低颜。无言独对秋风立，拟把朝簪换钓竿。
征妇怨:金闺寂寞罢妆台，玉箸阑干界粉腮。花落掩关春欲暮，月圆攲枕梦初回。鸾胶岂续愁肠断，龙剑难挥别绪开。曾寄锦书无限意，塞鸿何事不归来。
对镜:青镜重磨照白须，白须撚闲意何如。故园迢递千山外，荒郡淹留四载余。风送竹声侵枕簟，月移花影过庭除。秋霜满领难消释，莫读离骚失意书。
春燕:多时窗外语呢喃，只要佳人卷绣帘。大厦已成须庆贺，高门频入莫憎嫌。花间舞蝶和香趁，江畔春泥带雨衔。栖息数年情已厚，营巢争肯傍他檐。
春晚寓怀:一承兑泽莅方州，八度春光照郡楼。好景几将官吏醉，名山时领管弦游。空花任尔频侵眼，老雪从他渐满头。归去杜陵池阁在，只能欢笑不能愁。
中春宴游:二月风光似洞天，红英翠萼簇芳筵。楚王云雨迷巫峡，江令文章媚蜀笺。歌黛入颦春袖敛，舞衣新绣晓霞鲜。酒阑香袂初分散，笑指渔翁钓暮烟。
春晚闲望:东风满地是梨花，只把琴心殢酒家。立处晚楼横短笛，望中春草接平沙。雁行断续晴天远，燕翼参差翠幕斜。归计未成头欲白，钓舟烟浪思无涯。
秋夕书事:摇落江天万木空，雁行斜戛塞垣风。征闺捣月离愁远，旧馆眠云旅梦通。郢客岂能陪下里，皋禽争肯恋樊笼。此心旷荡谁相会，尽在南华十卷中。
莲塘霁望:新秋菡萏发红英，向晚风飘满郡馨。万叠水纹罗乍展，一双鸂鶒绣初成。采莲女散吴歌阕，拾翠人归楚雨晴。远岸牧童吹短笛，蓼花深处信牛行。
送从弟舍人入蜀:嘉陵江畔饯行车，离袂难分十里余。慷慨莫夸心似铁，留连不觉泪成珠。风光川谷梅将发，音信云天雁未疏。立马举鞭无限意，会稀别远拟何如。
新回车院筵上作:回车院子未回车，三载疲民咏袴襦。借寇已承英主诏，乞骸须上老臣书。黄金蜀柳笼朱户，碧玉湘筠映绮疏。因问满筵诗酒客，锦江何处有鲈鱼。
寄长安郑员外:屈指良交十四人，隙驹风烛渐为尘。当初花下三秦客，只有天涯二老身。乘醉几同游北内，寻芳多共谒东邻。此时阻隔关山远，月满江楼泪满巾。
咸阳怀古:高秋咸镐起霜风，秦汉荒陵树叶红。七国斗鸡方贾勇，中原逐鹿更争雄。南山漠漠云常在，渭水悠悠事旋空。立马举鞭遥望处，阿房遗址夕阳东。
春怨:绣林红岸落花钿，故去新来感自然。绝塞杪春悲汉月，长林深夜泣缃弦。锦书雁断应难寄，菱镜鸾孤貌可怜。独倚画屏人不会，梦魂才别戍楼边。
登楼寓望:凭高多是偶汍澜，红叶何堪照病颜。万叠云山供远恨，一轩风物送秋寒。背琴鹤客归松径，横笛牛童卧蓼滩。独倚郡楼无限意，夕阳西去水东还。
江岸独步:醉卓寒筇傍水行，渔翁不会独吟情。龟能顾印谁相重，鹤偶乘轩自可轻。簪组百年终长物，文章千古亦虚名。是非得丧皆闲事，休向南柯与梦争。
江楼望乡寄内:独上江楼望故乡，泪襟霜笛共凄凉。云生陇首秋虽早，月在天心夜已长。魂梦只能随蛱蝶，烟波无计学鸳鸯。蜀笺都有三千幅，总写离情寄孟光。
命妓不至:琴中难挑孰怜才，独对良宵酒数杯。苏子黑貂将已尽，宋弘青鸟又空回。月穿净牖霜成隙，风卷残花锦作堆。攲枕梦魂何处去，醉和春色入天台。
宣赐锦袍设上赠诸郡客:十月芙蓉花满枝，天庭驿骑赐寒衣。将同玉蝶侵肌冷，也遣金鹏遍体飞。夜卧始知多忝窃，昼行方觉转光辉。深冬若得朝丹阙，太华峰前衣锦归。
晨鸡:朱冠金距彩毛身，昧爽高声已报晨。作瑞莫惭先贡楚，擅场须信独推秦。淮南也伴升仙犬，函谷曾容借晓人。此日卑栖随饮啄，宰君驱我亦相驯。
芳春:微雨微风隔画帘，金炉檀炷冷慵添。桃花满地春牢落，柳絮成堆雪弃嫌。宝瑟不能邀卓氏，彩毫何必梦江淹。宦情归兴休相挠，隼旆渔舟总未厌。
宴游池馆:绮筵金碧照芳菲，酒满瑶卮水满池。去岁南岐离郡日，今春东蜀看花时。俭莲发脸当筹著，绪柳生腰按柘枝。座客半酣言笑狎，孔融怀抱正怡怡。
春昼醉眠:朱栏芳草绿纤纤，攲枕高堂卷画帘。处处落花春寂寂，时时中酒病恹恹。塞鸿信断虽堪讶，梁燕词多且莫嫌。自有卷书销永日，霜华未用鬓边添。
中夏昼卧:寂寂无聊九夏中，傍檐依壁待清风。壮图奇策无人问，不及南阳一卧龙。
春夕寓兴:忘忧何必在庭萱，是事悠悠竟可宽。酒病未能辞锦里，春狂又拟入桃源。风吹杨柳丝千缕，月照梨花雪万团。闲泥金徽度芳夕，幽泉石上自潺湲。
春夜:薄薄春云笼皓月，杏花满地堆香雪。醉垂罗袂倚朱栏，小数玉仙歌未阕。
访饮妓不遇，招酒徒不至:小桥流水接平沙，何处行云不在家。毕卓未来轻竹叶，刘晨重到殢桃花。琴樽冷落春将尽，帏幌萧条日又斜。回首却寻芳草路，金鞍拂柳思无涯。
春宴河亭:柳摆轻丝拂嫩黄，槛前流水满池塘。一筵金翠临芳岸，四面烟花出粉墙。舞袖逐风翻绣浪，歌尘随燕下雕梁。蛮笺象管休凝思，且放春心入醉乡。
蜀都道中:剑关云栈乱峥嵘，得丧何由险与平。千载龟城终失守，一堆鬼录漫留名。季年必不延昏主，薄赏那堪激懦兵。李特后来多二世，纳降归拟尽公卿。
万葛树:叶如羽盖岂堪论，百步清阴锁绿云。善政已闻思召伯，英风偏称号将军。静铺讲席麟经润，高拂□枝兔影分。更有岁寒霜雪操，莫将樗栎拟相群。
春夕遣怀:穷通分定莫凄凉，且放欢情入醉乡。范蠡扁舟终去相，冯唐半世只为郎。风飘玉笛梅初落，酒泛金樽月未央。休把虚名挠怀抱，九原丘陇尽侯王。
西斋:西斋新竹两三茎，也有风敲碎玉声。莫恨移来栏槛远，譬如元本此间生。
新蝉:齐女屏帏失旧容，侍中冠冕有芳踪。翅翻晚鬓寻香露，声引秋丝逐远风。旅馆听时髭欲白，戍楼闻处叶多红。只知送恨添愁事，谁见凌霄羽蜕功。
寄滑州文秀大师:分飞屈指十三年，菡萏峰前别社莲。薄宦偶然来左蜀，孤云何事在南燕。一封瑶简音初达，两处金沙色共圆。珍重汤休惠佳句，郡斋吟久不成眠。
自遣:未上亨衢独醉吟，赋成无处博黄金。家人莫问张仪舌，国士须知豫让心。照乘始堪沽善价，阳春争忍混凡音。鹍鹏鳞翼途程在，九万风云海浪深。
偶有下殇，因而自遣:彭寿殇龄共两空，幻泡缘影梦魂中。缺圆宿会长如月，飘忽浮生疾似风。修短百年先后定，贤愚千古是非同。南柯太守知人意，休问陶陶塞上翁。
倦学:乐广亡来冰镜稀，宓妃嫫母混妍媸。且于雾里藏玄豹，休向窗中问碧鸡。百氏典坟空自苦，一堆萤雪竟谁知。门前春色芳如画，好掩书斋任所之。
去年今日:去年今日到荣州，五骑红尘入郡楼。貔虎只知迎太守，蛮夷不信是儒流。奸豪已息时将泰，疲瘵全苏岁又周。圣主若容辞重禄，便归烟水狎群鸥。
昼寝:花落青苔锦数重，书淫不觉避春慵。恣情枕上飞庄蝶，任尔云间骋陆龙。玉液未能消气魄，牙签方可涤昏蒙。起来已被诗魔引，窗外寒敲翠竹风。
郡斋寓兴:依约樊川似旭川，郡斋风物尽萧然。秋庭碧藓铺云锦，晚阁红蕖簇水仙。醉笔语狂挥粉壁，歌梁尘乱拂花钿。情怀放荡无羁束，地角天涯亦信缘。
郡楼闲望书怀:郡城楼阁绕江滨，风物清秋入望频。铜鼓祭龙云塞庙，芦花飘市雪粘人。莲披净沼群香散，鹭点寒烟玉片新。归去杜陵池馆在，且将朝服拂埃尘。
从弟舍人惠茶:曾求芳茗贡芜词，果沐颁沾味甚奇。龟背起纹轻炙处，云头翻液乍烹时。老丞倦闷偏宜矣，旧客过从别有之。珍重宗亲相寄惠，水亭山阁自携持。
再看光福寺牡丹:去年曾看牡丹花，蛱蝶迎人傍彩霞。今日再游光福寺，春风吹我入仙家。当筵芬馥歌唇动，倚槛娇羞醉眼斜。来岁未朝金阙去，依前和露载归衙。
海棠花:淡淡微红色不深，依依偏得似春心。烟轻虢国颦歌黛，露重长门敛泪衿。低傍绣帘人易折，密藏香蕊蝶难寻。良宵更有多情处，月下芬芳伴醉吟。
新竹:近窗卧砌两三丛，佐静添幽别有功。影镂碎金初透月，声敲寒玉乍摇风。无凭费叟烟波碧，莫信湘妃泪点红。自是子猷偏爱尔，虚心高节雪霜中。
木芙蓉:素灵失律诈风流，强把芳菲半载偷。是叶葳蕤霜照夜，此花烂熳火烧秋。谢莲色淡争堪种，陶菊香秾亦合羞。谁道金风能肃物，因何厚薄不相侔。
送二郎君归长安:我儿辞去泪双流，蜀郡秦川两处愁。红叶满山归故国，黄茅遍地住他州。荷衣晓挂惭官吏，菱镜秋窥讶鬓髹。好向云泉营旧隐，莫教庄叟畏牺牛。
送文英大师:屈指平阳别社莲，蟾光一百度曾圆。孤云自在知何处，薄宦参差亦信缘。山郡披风方穆若，花时分袂更凄然。摇鞭相送嘉陵岸，回首群峰隔翠烟。
初至郡界:嘉陵江畔接荣川，两畔旌旗下濑船。郡印已分炎瘴地，朝衣犹惹御炉烟。莲塘小饮香随艇，月榭高吟水压天。锦字莫嫌归路远，华夷一统太平年。
到郡后有寄:蜀路新修尽坦平，交亲深幸再逢迎。正当返袂思乡国，却似归家见弟兄。沾泽只惭尧綍重，溯流还喜范舟轻。欲将感恋裁书旨，多少鱼笺写得成。
长春节:圣朝佳节遇长春，跪捧金炉祝又焚。宝藏发来天地秀，兵戈销后帝皇尊。太平基址千年永，混一车书万古存。更有馨香满芳槛，和风迟日在兰荪。
旭川祁宰思家而卒，因述意呈秦川知己:岁稔民康绝讼论，政成公暇自由身。朝看五马闲如社，夜拥双姬暖似春。家计不忧凭冢子，官资无愧是朝臣。岂同龌龊祁员外，至死悲凉一妇人。
偶闻官吏举请，辄有一篇寄从弟舍人:官吏潜陈借寇词，宦情乡梦两相违。青城锦水无心住，紫阁莲峰有意归。张翰鲈鱼因醉忆，孟光书信近春稀。黄茅瘴色看看起，贪者犹疑别是机。
诫是非:巧舌如簧总莫听，是非多自爱憎生。三人告母虽投杼，百犬闻风只吠声。辨玉且宽和氏罪，诬金须认不疑情。因思畴昔游谈者，六国交驰亦受烹。
简竖儒:蹄涔岂信有沧浪，萤火何堪并太阳。渊奥未曾探禹穴，矜夸便拟越丘墙。小巫神气终须怯，下里音声必不长。近日冰壶多晦昧，虎皮羊质也观光。
贻诸学童:横经叉手步还趋，积善方知庆有余。五个小雏离学院，一行新雁入贫居。攘羊告罪言何直，舐犊牵情理岂虚。劝汝立身须苦志，月中丹桂自扶疏。
吴。黄金车:分擘山河即渐开，许昌基业已倾颓。黄金车与斑斓耳，早个须知入谶来。
吴。赤壁:会猎书来举国惊，只应周鲁不教迎。曹公一战奔波后，赤壁功传万古名。
吴。鲁肃指囷:破产移家事亦难，佐吴从此霸江山。争教不立功勋得，指出千囷如等闲。
吴。甘宁斫营:夜深偷入魏军营，满寨惊忙火似星。百口宝刀千匹绢，也应消得与甘宁。
吴。徐盛:欲把江山鼎足分，邢真衔册到江南。当时将相谁堪重，徐盛将军最不甘。
吴。鲁肃:斫案兴言断众疑，鼎分从此定雄雌。若无子敬心相似，争得乌林破魏师。
吴。武昌:西塞山高截九垓，谶谣终日自相催。武昌鱼美应难恋，历数须归建业来。
吴。顾雍:赞国经纶更有谁，蔡公相叹亦相师。贵为丞相封侯了，归后家人总不知。
吴。吕蒙:幼小家贫实可哀，愿征行去志难回。不探虎穴求身达，争得人间富贵来。
吴。介象:好道君王遇亦难，变通灵异几多般。介先生有神仙术，钓得鲈鱼在玉盘。
吴。濡须坞:风揭洪涛响若雷，枕波为垒险相隈。莫言有个濡须坞，几度曹公失志回。
吴。周泰:名与诸公又不同，金疮痕在满身中。不将御盖宣恩泽，谁信将军别有功。
吴。张纮:东部张公与众殊，共施经略赞全吴。陈琳漫自称雄伯，神气应须怯大巫。
吴。太史慈:圣德招贤远近知，曹公心计却成欺。陈韩昔日尝投楚，岂是当归召得伊。
吴。孙坚后:委存张公翊圣材，几将贤德赞文台。争教不霸江山得，日月征曾入梦来。
吴。陆统:将军身殁有儿孤，虎子为名教读书。更向宫中教骑马，感君恩重合何如。
吴。青盖:历数将终势已摧，不修君德更堪哀。被他青盖言相误，元是须教入晋来。
晋。七宝鞭:天命须知岂偶然，乱臣徒欲用兵权。圣谟庙略还应别，浑不消他七宝鞭。
晋。庾悦鹅炙:春暖江南景气新，子鹅炙美就中珍。庾家厨盛刘公困，浑弗相贻也恼人。
晋。谢玄:百万兵来逼合肥，谢玄为将统雄师。旌旗首尾千余里，浑不消他一局棋。
晋。谢混:尚主当初偶未成，此时谁合更关情。可怜谢混风华在，千古翻传禁脔名。
晋。陆玩:陆公高论亦由衷，谦让还惭未有功。天下忠良人欲尽，始应交我作三公。
晋。王坦之:晋祚安危只此行，坦之何必苦忧惊。谢公合定寰区在，争遣当时事得成。
晋。蒲葵扇:抛舍东山岁月遥，几施经略挫雄豪。若非名德喧寰宇，争得蒲葵价数高。
晋。王郎:太尉门庭亦甚高，王郎名重礼相饶。自家妻父犹如此，谁更逢君得折腰。
晋。刘毅:绕床堪壮喝卢声，似铁容仪众尽惊。二十七人同举义，几人全得旧功名。
晋。王恭:春风濯濯柳容仪，鹤氅神情举世推。可惜教君仗旄钺，枉将心地托牢之。
晋。谢公赌墅:发遣将军欲去时，略无情挠只贪棋。自从乞与羊昙后，赌墅功成更有谁。
晋。苻坚投箠:投箠填江语未终，谢安乘此立殊功。三台星烂乾坤在，且与张华死不同。
晋。卫玠:叔宝羊车海内稀，山家女婿好风姿。江东士女无端甚，看杀玉人浑不知。
晋。郭璞脱襦:吟坐因思郭景纯，每言穷达似通神。到头分命难移改，解脱青襦与别人。
晋。新亭:容易乘虚逼帝畿，满江艛橹与旌旗。卢循若解新亭上，胜负还应未可知。
宋。大岘:大岘才过喜可知，指空言已副心期。公孙计策嗟无用，天与南朝作霸基。
宋。放宫人:纳谏廷臣免犯颜，自然恩可霸江山。姚兴侍女方承宠，放出宫闱若等闲。
宋。借南苑:人主词应不偶然，几人曾说笑掀天。不知南苑今何在，借与张公三百年。
宋。谢澹云霞友:仗气凌人岂可亲，只将范泰是知闻。缘何唤作云霞友，却恐云霞未似君。
宋。乌衣巷:古迹荒基好叹嗟，满川吟景只烟霞。乌衣巷在何人住，回首令人忆谢家。
宋。袁粲:负才尚气满朝知，高卧闲吟见客稀。独步何人识袁尹，白杨郊外醉方归。
宋。刘伯龙:位重何如不厌贫，伯龙孤子只修身。固知生计还须有，穷鬼临时也笑人。
宋。王方平:拂衣耕钓已多时，江上山前乐可知。著却貂裘将采药，任他人唤作渔师。
宋。黄罗襦:戚属群臣尽见猜，预忧身后又堪哀。到头委付何曾是，虚把罗襦与彦回。
宋。谢朏:谢家诸子尽兰香，各震芳名满帝乡。惟有千金更堪重，只将高卧向齐王。
宋。羊玄保:运命将来各有期，好官才阙即思之。就中堪爱羊玄保，偏受君王分外知。
齐。谢朏:解玺传呼诏侍中，却来高卧岂疏慵。此时忠节还希有，堪羡君王特地容。
齐。小儿执烛:谢公情量已难量，忠宋心诚岂暂忘。执烛小儿浑放去，略无言语与君王。
齐。王僧祐:肯与公卿作等伦，澹然名德只推君。任他车骑来相访，箫鼓盈庭似不闻。
齐。王僧虔:位高名重不堪疑，恳让仪同帝亦知。不学常流争进取，却忧门有二台司。
齐。明帝裹蒸:至尊尊贵异人间，御膳天厨岂等闲。惜得裹蒸无用处，不如安霸取江山。
齐。郁林王:强哀强惨亦从伊，归到私庭喜可知。喜字漫书三十六，到头能得几多时。
齐。何氏小山:显达何曾肯系心，筑居郊外好园林。赚他谢朏出山去，赢得高名直至今。
齐。王伦之:豫章太守重词林，图画陈蕃与华歆。更奠子将并孺子，为君千载作知音。
齐。潘妃:曾步金莲宠绝伦，岂甘今日委埃尘。玉儿还有怀恩处，不肯将身嫁小臣。
齐。王亮:后见梁王未免哀，奈何无计拯倾颓。若教彼相颠扶得，争遣明公到此来。
梁。分宫女:涤荡齐宫法令新，分张宫女二千人。可怜无限如花貌，重见世间桃李春。
梁。马仙埤:齐朝太守不甘降，忠节当时动四方。义士要教天下见，且留君住待袁昂。
梁。勍敌:传闻天子重儒才，特为皇华绮宴开。今日方惊遇勍敌，此人元自北朝来。
梁。楚祠:曾与萧侯醉玉杯，此时神影尽倾颓。莫云千古无灵圣，也向西川助敌来。
梁。谢朏小舆:小舆升殿掌钧台，不免无憀却忆回。应恨被他何胤误，悔先容易出山来。
梁。八关斋:依凭金地甚虔诚，忍溺空王为圣明。内殿设斋申祷祝，岂无功德及台城。
梁。庾信:苦心词赋向谁谈，沦落周朝志岂甘。可惜多才庾开府，一生惆怅忆江南。
陈。王僧辨:彼此英雄各有名，石头高卧拟争衡。当时堪笑王僧辨，待欲将心托圣明。
陈。虞居士:苦谏将军总不知，几随烟焰作尘飞。东山居士何人识，惟有君王却许归。
陈。姚察:曾佐徐陵向北游，剖陈疑事动名流。却归掌选清何甚，一匹花綀不肯收。
陈。宣帝伤将卒:前后兵师战胜回，百余城垒尽归来。当时将卒应知感，况得君王为举哀。
陈。临春阁:临春高阁上侵云，风起香飘数里闻。自是君王正沈醉，岂知消息报隋军。
陈。结绮阁:结绮高宜眺海涯，上凌丹汉拂云霞。一千朱翠同居此，争奈恩多属丽华。
陈。望仙阁:多少沈檀结筑成，望仙为号倚青冥。不知孔氏何形状，醉得君王不解醒。
陈。三阁:三阁相通绮宴开，数千朱翠绕周回。只知断送君王醉，不道韩擒已到来。
陈。狎客:八宫妃尽赋篇章，风揭歌声锦绣香。选得十人为狎客，有谁能解谏君王。
陈。淮水:文物衣冠尽入秦，六朝繁盛忽埃尘。自从淮水干枯后，不见王家更有人。
陈。江令宅:不向南朝立谏名，旧居基在事分明。令人惆怅江中令，只作篇章过一生。
陈。后庭舞:嬿婉回风态若飞，丽华翘袖玉为姿。后庭一曲从教舞，舞破江山君未知。
袁江口怀王司勋王吏部:京华不啻三千里，客泪如今一万双。若个最为相忆处，青枫黄竹入袁江。
马上有见:行尽疏林见小桥，绿杨深处有红蕉。无端眼界无分别，安置心头不肯销。
自叹:落日西山近一竿，世间恩爱极难拚。近来不作颠狂事，免被冤家恶眼看。
赠吴圆（抒情诗）:经年理郡少欢娱，为习干戈间饮徒。今日临行尽交割，分明收取媚川珠。
答李曜:曳履优容日日欢，须言达德倍汍澜。韶光今已输先手，领得蠙珠掌上看。
和訾家洲宴游:新春蕊绽訾家洲，信是南方最胜游。酒满百分殊不怕，人添一岁更堪愁。莺声暗逐歌声艳，花态还随舞态羞。莫惜今朝同酩酊，任他龟鹤与蜉蝣。
赠别营妓卿卿:怜君无那是多情，枕上相看直到明。日照绿窗人去住，鸦啼红粉泪纵横。愁肠只向金闺断，白发应从玉塞生。为报花时少惆怅，此生终不负卿卿。
石楠树:本自清江石上生，移栽此处称闲情。青云士尽识珍木，白屋人多唤俗名。重布绿阴滋藓色，深藏好鸟引雏声。余今一日千回看，每度看来眼益明。
西施:惆怅兴亡系绮罗，世人犹自选青娥。越王解破夫差国，一个西施已是多。
咏南岳径松:一阵雨声归岳峤，两条寒色下潇湘。客吟晚景停孤棹，僧踏清阴彻上方。
浔阳观水（一作韩喜诗）:朝宗汉水接阳台，唅呀填坑吼作雷。莫见九江平稳去，还从三峡嶮巇来。南经梦泽宽浮日，西出岷山劣泛杯。直至沧溟涵贮尽，沈深不动浸昭回。
水（一作韩喜诗）:方圆不定性空求，东注沧溟早晚休。高截碧塘长耿耿，远飞青嶂更悠悠。潇湘月浸千年色，梦泽烟含万古愁。别有岭头呜咽处，为君分作断肠流。
松:倚空高槛冷无尘，往事闲徵梦欲分。翠色本宜霜后见，寒声偏向月中闻。啼猿想带苍山雨，归鹤应和紫府云。莫向东园竞桃李，春光还是不容君。
柳:雪尽青门弄影微，暖风迟日早莺归。如凭细叶留春色，须把长条系落晖。彭泽有情还郁郁，隋堤无主自依依。世间惹恨偏饶此，可是行人折赠稀。
竹:树色连云万叶开，王孙不厌满庭栽。凌霜尽节无人见，终日虚心待凤来。谁许风流添兴咏，自怜潇洒出尘埃。朱门处处多闲地，正好移阴覆翠苔。
鹊:才见离巢羽翼开，尽能轻飏出尘埃。人间树好纷纷占，天上桥成草草回。几度送风临玉户，一时传喜到妆台。若教颜色如霜雪，应与清平作瑞来。
灯（一作韩喜诗）:分影由来恨不同，绿窗孤馆两何穷。荧煌短焰长疑暗，零落残花旋委空。几处隔帘愁夜雨，谁家当户怯秋风。莫言明灭无多重，曾比人生一世中。
放猿:孤猿锁槛岁年深，放出城南百丈林。绿水任从联臂饮，青山不用断肠吟。
古仙词:珠幡绛节晓霞中，汉武清斋待少翁。不向人间恋春色，桃花自满紫阳宫。
感春词:未得鸣珂谒汉宫，江头寂寞向春风。悲歌一曲心应醉，万叶千花泪眼中。
灞上:鸣鞭晚日禁城东，渭水晴烟灞岸风。都傍柳阴回首望，春天楼阁五云中。
凌云寺:古寺临江间碧波，石梯深入白云窠。僧禅寂寂无人迹，满地落花春又过。
春女怨:独坐纱窗刺绣迟，紫荆花下啭黄鹂。欲知无限伤春意，尽在停针不语时。
催妆:传闻烛下调红粉，明镜台前别作春。不须面上浑妆却，留著双眉待画人。
书事:果决生涯向路中，西投知己话从容。云遮剑阁三千里，水隔瞿塘十二峰。阔步文翁坊里月，闲寻杜老宅边松。到头须卜林泉隐，自愧无能继卧龙。
题司空山观:梁代真人上紫微，水盘山脚五云飞。松杉老尽无消息，犹得千年一度归。
戏题盱眙壁:岂肯闲寻竹径行，却嫌丝管好蛙声。自从煮鹤烧琴后，背却青山卧月明。
题杨少卿书后:端溪石砚宣城管，王屋松烟紫兔毫。更得孤卿老书札，人间无此五般高。
题钟雅青纱枕:阴香装艳入青纱，还与欹眠好事家。梦里却成山色雨，沈山不敢斗青华。
题搔口:尝闻烧尾便拏空，只过天门更一重。大禹未生门未凿，可能天下总无龙。
山寺见杨少卿书壁，因题其尾:少卿真迹满僧居，只恐钟王也不如。为报远公须爱惜，此书书后更无书。
经杜甫旧宅:浣花溪里花多处，为忆先生在蜀时。万古只应留旧宅，千金无复换新诗。沙棚水槛鸥飞尽，树压村桥马过时。山月不知人事变，夜来江上与谁期。
行县至浮查寺（一作罗晌诗）:二十年前此布衣，鹿鸣西上虎符归。行时宾从光前事，到处松杉长旧围。野老竞遮官道拜，沙鸥遥避隼旟飞。春风一宿琉璃地，自有泉声惬素机。
寻易尊师不遇:烂熳红霞光照衣，苔封白石路微微。华阳洞里何人在，落尽松花不见归。
对赵颖歌:人间几日变桑田，谁识神仙洞里天。短促虽知有殊异，且须欢醉在生前。
赋百舌鸟:此禽轻巧少同伦，我听长疑舌满身。星未没河先报晓，柳犹粘雪便迎春。频嫌海燕巢难定，却讶林莺语不真。莫倚清风更多事，玉楼还有晏眠人。
孤雁:只影翩翩下碧湘，傍池鸳鹭宿银塘。虽逢夜雨迷深浦，终向晴天著旧行。忆伴几回思片月，蜕翎多为系繁霜。江南塞北俱关念，两地飞归是故乡。
水殿抛球曲二首:侍宴黄昏晓未休，玉阶夜色月如流。朝来自觉承恩最，笑倩傍人认绣球。堪恨隋家几帝王，舞裀揉尽绣鸳鸯。如今重到抛球处，不是金炉旧日香。
铜雀妓:秋色西陵满绿芜，繁弦急管强欢娱。长舒罗袖不成舞，却向风前承泪珠。
戏示诸妓:绿罗裙上标三棒，红粉腮边泪两行。抄手向前咨大使，这回不敢恼儿郎。
金钱花:轮廓休夸四字书，红窠写出对庭除。时时买得佳人笑，本色金钱却不如。
故白岩禅师院:能师还世名还在，空闭禅堂满院苔。花树不随人寂寞，数株犹自出墙来。
题九天使者庙（又见谶记卷）:独入玄宫礼至真，焚香不为贱贫身。秦淮两岸沙埋骨，湓浦千家血染尘。庐阜烟霞谁是主，虎溪风月属何人。九江太守勤王事，好放天兵渡要津。
春日:轻花细叶满林端，昨夜春风晓色寒。黄鸟不堪愁里听，绿杨宜向雨中看。
失题:斜雨飞丝织晚风，疏帘半卷野亭空。荷花开尽秋光晚，零落残红绿沼中。
勖曹生:桑扈交飞百舌忙，祖亭闻乐倍思乡。尊前有恨惭卑宦，席上无憀爱艳妆。莫为狂花迷眼界，须求真理定心王。游蜂采掇何时已，只恐多言议短长。
玉女词:绮荐银屏空积尘，柳眉桃脸暗销春。不须更学阳台女，为雨为云趁恼人。
苦别:向前不信别离苦，而今自到别离处。两行粉泪红阑干，一朵芙蕖带残露。
出塞:瘦马羸童行背秦，暮鸦撩乱入残云。北风吹起寒营角，直至榆关人尽闻。
旅泊:霜月正高鹦鹉洲，美人清唱发红楼。乡心暗逐秋江水，直到吴山脚下流。
次青云驿:马转栎林山鸟飞，商溪流水背残晖。行人几在青云路，底事风尘犹满衣。
大庾驿有怀:一囊书重百余斤，邮吏宁知去计贫。莫讶偏吟望乡句，明朝便见岭南人。
题商山修路僧院:此地修行山几枯，草堂生计只瓶盂。支郎既解除艰险，试看人心平得无。
题长安僧院:出门争走九衢尘，总是浮生不了身。惟有水田衣下客，大家忙处作闲人。
次商於感旧寄卢中丞:昔年簪组隘丘门，今日旌幢一院存。何事商於泪如雨，小儒偏受陆家恩。
樵翁:独入深山信脚行，惯当貙虎不曾惊。路傍花发无心看，惟见枯枝刮眼明。
四老庙:无端舍钓学干名，不得溪山养性情。自省此身非达者，今朝羞拜四先生。
昭君冢:曾为汉帝眼中人，今作狂胡陌上尘。身死不知多少载，冢花犹带洛阳春。
闻歌竹枝:巡堤听唱竹枝词，正是月高风静时。独向东南人不会，弟兄俱在楚江湄。
重门曲:憔悴容华怯对春，寂寥宫殿锁闲门。此身却羡宫中树，不失芳时雨露恩。
山下水:背云冲石出深山，浅碧泠泠一带寒。不独有声流出此，会归沧海助波澜。
逢邻女:日高邻女笑相逢，慢束罗裙半露胸。莫向秋池照绿水，参差羞杀白芙蓉。
废宅:牢落画堂空锁尘，荒凉庭树暗消春。豪家莫笑此中事，曾见此中人笑人。
湘江:潇湘江头三月春，柳条弄日摇黄金。鹧鸪一声在何许，黄陵庙前烟霭深。丹青欲画无好手，稳提玉勒沈吟久。马蹄不为行客留，心挂长林屡回首。
题龙阳县青草湖:西风吹老洞庭波，一夜湘君白发多。醉后不知天在水，满船清梦压星河。
訾家洲:旧业分明桂水头，人归业尽水东流。春风日暮江头立，不及渔人有钓舟。
题吉州龙溪:龙溪之山秀而峙，龙溪之水清无底。狂风激烈翻春涛，薄雾冥濛溢清泚。奔流百折银河通，落花滚滚浮霞红。四时佳境不可穷，仿佛直与桃源通。
阖闾城怀古:五湖春水接遥天，国破君亡不记年。惟有妖娥曾舞处，古台寂寞起愁烟。
苇谷:水会三川漾碧波，雕阴人唱采花歌。旧时白翟今荒壤，苇谷凄凄风雨多。
登岳阳楼:湖边景物属秋天，楼上风光似去年。仙侣缑生留福地，湘娥帝子寄哀弦。云门自统轩台外，木叶偏飞楚客前。极目江山何处是，一帆万里信归船。
君山祠:万顷湖波浸碧天，旌封香火几千年。风涛澎湃鱼龙舞，栋宇峥嵘燕雀迁。远岫光中浓淡树，斜阳影里往来船。江河愿借吹嘘便，应有神功在目前。
从军:汉马千蹄合一群，单于鼓角隔山闻。沙塠风起红楼下，飞上胡天作阵云。
宫词二首（一作顾况诗）:金吾持戟护轩檐，天乐传教万姓瞻。楼上美人相倚看，红妆透出水晶帘。玉楼天半起笙歌，风送宫人笑语和。月影殿开闻晓漏，水晶帘卷近秋河。
虏患:今日汉家探使回，蚁叠胡兵来未歇。春风渭水不敢流，总作六军心上血。
三月歌:洛阳城路九春衢，洛阳城外柳千株。能得来时作眼觅，天津桥侧锦屠苏。
越谿怨:越王宫里如花人，越水谿头采白蘋。白蘋未尽人先尽，谁见江南春复春。
婕妤怨:长信梨花暗欲栖，应门上钥草萋萋。春风吹花乱扑户，班绝车声不至啼。
夜夜曲:北斗星移银汉低，班姬愁思凤城西。青槐陌上行人绝，明月楼前乌夜啼。
明君词:北望单于日半斜，明君马上泣胡沙。一双泪滴黄河水，应得东流入汉家。
看蜀女转昭君变:妖姬未著石榴裙，自道家连锦水濆。檀口解知千载事，清词堪叹九秋文。翠眉颦处楚边月，画卷开时塞外云。说尽绮罗当日恨，昭君传意向文君。
放猿:放尔千山万水身，野泉晴树好为邻。啼时莫近潇湘岸，明月孤舟有旅人。
鸳鸯:江岛濛濛烟霭微，绿芜深处刷毛衣。渡头惊起一双去，飞上文君旧锦机。
长安春赠友人:繁华堪泣帝城春，粉堞青楼势碍云。花对玉钩帘外发，歌飘尘土路边闻。几多远客魂空断，何处王孙酒自醺。各有归程千万里，东风时节恨离群。
塞上即事:身似星流迹似蓬，玉关孤望杳溟濛。寒沙万里平铺月，晓角一声高卷风。战士殁边魂尚哭，单于猎处火犹红。分明更想残宵梦，故国依然在甬东。
宿山驿:文战何堪功未图，又驱羸马指天衢。露华凝夜渚莲尽，月彩满轮山驿孤。岐路辛勤终日有，乡关音信隔年无。好同范蠡扁舟兴，高挂一帆归五湖。
北邙山:北邙山草又青青，今日销魂事可明。绿酒醉来春未歇，白杨风起柳初晴。冈原旋葬松新长，年代无人阙半平。堪取金炉九还药，不能随梦向浮生。
秋塘晓望:钟尽疏桐散曙鸦，故山烟树隔天涯。西风一夜秋塘晓，零落几多红藕花。
水楼感事:高柳螀啼雨后秋，年光空感泪如流。满湖菱荇东归晚，闲倚南轩尽日愁。
泊舟:身逐烟波魂自惊，木兰舟上一帆轻。云中有寺在何处，山底宿时闻磬声。
湘云:□满湘江云莹空，纷纷长对水溶溶。日西遥望自归处，尽挂九疑千万峰。
三湘有怀:柳絮飞来别洛阳，梅花落后到三湘。世情已逐浮云散，离恨空随江水长。
九日对酒:嘉辰复遇登高台，良朋笑语倾金罍。烟摊秋色正堪玩，风惹菊香无限来。未保乱离今日后，且谋欢洽玉山颓。谁知靖节当时事，空学狂歌倒载回。
中秋夜不见月:蟾轮何事色全微，赚得佳人出绣帏。四野雾凝空寂寞，九霄云锁绝光辉。吟诗得句翻停笔，玩处临尊却掩扉。公子倚栏犹怅望，懒将红烛草堂归。
雷塘:九重城阙悲凉尽，一聚园林怨恨长。花忆所为犹自笑，草知无道更应荒。诗名占得风流在，酒兴催教运祚亡。若问皇天惆怅事，只应斜日照雷塘。
古意:扰扰都城晓又昏，六街车马五侯门。箕山渭水空明月，可是巢由绝子孙。
寄人:酷怜风月为多情，还到春时别恨生。倚柱寻思倍惆怅，一场春梦不分明。
武昌阻风:江上春风留客舟，无穷归思满东流。与君尽日闲临水，贪看飞花忘却愁。
颍川客舍:素琴孤剑尚闲游，谁共芳尊话唱酬。乡梦有时生枕上，客情终日在眉头。云拖雨脚连天去，树夹河声绕郡流。回首帝京归未得，不堪吟倚夕阳楼。
塞上:出门何处问西东，指画翻为语论同。到此客头潜觉白，未秋山叶已飘红。帐前影落传书雁，日下声交失马翁。早晚回鞭复南去，大衣高盖汉乡风。
洛阳道:客亭门外路东西，多少喧腾事不齐。杨柳惹鞭公子醉，苎麻掩泪鲁人迷。通宵尘土飞山月，是处经营夹御堤。顷刻知音几存殁，半回依约认轮蹄。
宜春郡城闻猿:怨抱霜枝向月啼，数声清绕郡城低。那堪日夜有云雨，便似巫山与建溪。
谪宜阳到荆渚:汉江江水水连天，被谪宜阳路几千。为问野人山鸟语，问予归棹是何年。
九嶷山（山在萍乡，上有九嶷仙观）:鼎湖冠剑有遗踪，晋汉真人羽化同。九转药成丹灶冷，五车云去玉堂空。仙家日月蓬壶里，尘世烟花梦寐中。徒有旧山流水畔，老松枝叶苦吟风。
郡城放猿献卫使君:千岩万壑与云连，放出雕笼任自然。叶洒惊风啼暮雨，月凝残雪饮流泉。临岐莫似三声日，避射须依绕树年。应解感恩寻太守，攀萝时复到楼前。
题袁州龙兴寺:百尺古松松下寺，宝幡朱盖画珊珊。闲庭甘露几回落，青石绿苔犹未干。
山中送弟方质:山中殷勤弟别兄，兄还送弟下山行。芦花飞处秋风起，日暮不堪闻雁声。
寻易尊师不遇:烂熳红霞光照衣，苔封白石路微微。华阳洞里人何在，落尽松花不见归。
下第夜吟:扰扰东西南北情，何人于此悟浮生。还缘无月春风夜，暂得独闻流水声。
咏月:昨夜圆非今夜圆，却疑圆处减婵娟。一年十二度圆缺，能得几多时少年。
谢人惠琴材:风撼桐丝带月明，羽人乘醉截秋声。七弦妙制饶仙品，三尺良材称道情。池小未开春浪泛，岳低犹欠暮云生。何因乞与元中术，临化无妨膝上横。
谢僧寄拄杖:峭壁猿啼采处深，一枝奇异出孤岑。感师千里寄来意，发我片云归去心。窗外冷敲檐冻折，溪边闲点戏鱼沈。他年必藉相携力，蹇步犹能返故林。
失题:酒泻银瓶倒底清，夜深丝竹凤凰鸣。红妆醉起一花落，更引春风无限情。
投卢尚书:无力不任为走役，有文安敢滞清平。从来若把耕桑定，免恃雕虫误此生。
失题二首:驽骀嘶叫知无定，骐骥低垂自有心。山上高松溪畔竹，清风才动是知音。杜鹃花里杜鹃啼，浅紫深红更傍溪。迟日霁光搜客思，晓来山路恨如迷。
吴江别王长史:多年襆被玉山岑，鬓雪欺人忽满簪。驽马虽然贪短豆，野麋终是忆长林。鲈鱼未得乘归兴，鸥鸟惟应信此心。见说新桥好风景，会须乘月濯烦襟。
咏dD溪在历阳西一里:泠泠一带清溪水，远派□通历阳市。涓涓出自碧湖中，流入楚江烟雾里。
登阁:乱后独来登大阁，凭阑举目尽伤心。长堤过雨人行少，废苑经秋草自深。破落侯家通永巷，萧条宫树接疏林。总输释氏青莲馆，依旧重重布地金。
明妃怨:汉国明妃去不还，马驼弦管向阴山。匣中纵有菱花镜，羞对单于照旧颜。
鹦鹉:莫把金笼闭鹦鹉，个个聪明解人语。忽然更向君前言，三十六宫愁几许。
少年行:承恩借猎小平津，使气常游中贵人。一掷千金浑是胆，家无四壁不知贫。
秋日送别:荒郊古陌时时断，野水浮云处处秋。唯有河边衰柳树，蝉声相送到扬州。
失鹭鹚:惜养来来岁月深，笼开不见意沈吟。也知只在秋江上，明月芦花何处寻。
善卷先生坛:几到坛边登阁望，因思遗迹咏今朝。当时为有重华出，不是先生傲帝尧。
题鄜州相思铺（一作令狐楚诗）:谁把相思号此河，塞垣车马往来多。只应自古征人泪，洒向空川作逝波。
凤归云二首:金井栏边见羽仪，梧桐枝上宿寒枝。五陵公子怜文彩，画与佳人刺绣衣。饮啄蓬山最上头，和烟飞下禁城秋。曾将弄玉归云去，金翿斜开十二楼。
读孝经:星彩满天朝北极，源流是处赴东溟。为臣为子不忠孝，辜负宣尼一卷经。
赠葛氏小娘子:曾闻仙子住天台，欲结灵姻愧短才。若许随君洞中住，不同刘阮却归来。
哭李远:昨日舟还浙水湄，今朝丹旐欲何为。才收北浦一竿钓，未了西斋半局棋。洛下已传平子赋，临川争写谢公诗。不堪旧里经行处，风木萧萧邻笛悲。
为御史衔命出关谳狱，道中看华山有诗:野麋蒙象暂如犀，心不惊鸥角骇鸡。一路好山无伴看，断肠烟景寄猿啼。
寄织锦篇与薛郎中（时为补阙，谢病归山）:锦字龙梭织锦篇，凤凰文采间非烟。并他时世新花样，虚费工夫不直钱。
和人忆鹤:拂拂云衣冠紫烟，已为丁令一千年。留君且伴居山客，幸有松梢明月天。
赠米都知:供奉三朝四十年，圣时流落发衰残。贪将乐府歌明代，不把清吟换好官。
题安国观:夕照纱窗起暗尘，青松绕殿不知春。君看白首诵经者，半是宫中歌舞人。
自商山宿隐居（一作灵一诗）:闻道桃源堪避秦，寻幽数日不逢人。烟霞洞里无鸡犬，风雨林中有鬼神。黄公石上三芝秀，陶令门前五柳春。醉卧白云闲入梦，不知何物是吾身。
夜归华川因寄幕府:山村寥落野人稀，竹里衡门掩翠微。溪路夜随明月入，亭皋春伴白云归。嵇康懒慢仍耽酒，范蠡逋逃又拂衣。汀畔数鸥闲不起，只应知我已忘机。
春日过田明府遇焦山人:陶公归隐白云溪，买得春泉溉药畦。夜静林间风虎啸，月明竹上露禽栖。陈仓邑吏惊烽火，太白山人讶鼓鼙。相见只言秦汉事，武陵溪里草萋萋。
投曹文姬诗（文姬，长安中娼女，工翰墨，时号书仙）:玉皇前殿掌书仙，一染尘心下九天。莫怪浓香薰骨腻，云衣曾惹御炉烟。
献卢常侍:拜玉亭前闲送客，此时孤恨感离乡。寻思往岁绝缨事，肯向朱门泣夜长。
赋新月:初月如弓未上弦，分明挂在碧霄边。时人莫道蛾眉小，三五团圆照满天。
侍宴桃花园咏桃花应制:源水丛花无数开，丹跗红萼间青梅。从今结子三千岁，预喜仙游复摘来。
玉龙子诗:圣运潜符瑞玉龙，自兴云雨更无踪。不如渭水沙中得，争保銮舆复九重。
题屈原祠:苍藤古木几经春，旧祀祠堂小水滨。行客谩陈三酎酒，大夫元是独醒人。
题端正树:昔日偏沾雨露荣，德皇西幸赐嘉名。马嵬此去无多地，合向杨妃冢上生。
丙申岁诗:元和天子丙申年，三十三人同得仙。袍似烂银文似锦，相将白日上青天。
歌:执板狂歌乞个钱，尘中流浪且随缘。直饶到老常如此，犹胜危时弄化权。
睹野花思京师旧游:曾过街西看牡丹，牡丹才谢便心阑。如今变作村园眼，鼓子花开也喜欢。
献公佐诗:破额幞头衫也穿，使君犹许对华筵。今朝幸倚文章守，遮莫青蛾笑揭天。
赠妓茂英:忆昔当初过柳楼，茂英年小尚娇羞。隔窗未省闻高语，对镜曾窥学上头。一别中原俱老大，再来南国见风流。弹弦酌酒话前事，零落碧云生暮愁。
又赠:少插花枝少下筹，须防女伴妒风流。坐中若打占相令，除却尚书莫点头。
寄故姬:阴云幂幂下阳台，惹著襄王更不回。五度看花空有泪，一心如结不曾开。纤萝自合依芳树，覆水宁思返旧杯。惆怅高丽坡底宅，春光无复下山来。
吟:学织缭绫功未多，乱拈机杼错抛梭。莫教官锦行家见，把此文章笑杀他。
题紫微观:昨日朝天过紫微，醮坛风冷杏花稀。碧桃泥我传消息，何事人间更不归。
题邓仙客墓:鹤老芝田鸡在笼，上清那与俗尘同。既言白日升仙去，何事人间有殡宫。
题故翠微宫:翠微寺本翠微宫，楼阁亭台几十重。天子不来僧又去，樵夫时倒一株松。
吟:野鹊滩西一棹孤，月光遥接洞庭湖。堪嗟回雁峰前过，望断家山一字无。
月夜:涧水泠泠声不绝，溪流茫茫野花发。自去自来人不知，归时常对空山月。
终南（一作陈季卿诗）:霜鹤鸣时夕风急，乱鸦又向寒林集。此君辍棹悲且吟，独对莲花一峰立。
大庆堂赐宴元珰有诗呈吴越王:非为亲贤展绮筵，恒常宁敢恣游盘。绿搓杨柳绵初软，红晕樱桃粉未干。谷鸟乍啼声似涩，甘霖方霁景犹寒。笙歌风紧人酣醉，却绕珍丛烂熳看。
又和:樱桃花下会亲贤，风远铜壶转露盘。蝶下粉墙梅乍折，蚁浮金斝酒难干。云和缓奏泉声咽，珠箔低垂水影寒。狂简斐然吟咏足，却邀群彦重吟看。
再和:我有嘉宾宴乍欢，画帘纹细凤双盘。影笼沼沚修篁密，声透笙歌羯鼓干。散后便依书箧寐，渴来潜想玉壶寒。樱桃零落红桃媚，更俟旬余共醉看。
重和:冷宴殷勤展小园，舞鞇柔软彩虬盘。篸花尽日疑头重，病酒经宵觉口干。嘉树倚楼青琐暗，晚云藏雨碧山寒。文章天子文章别，八采卢郎未可看。
夏:赤帝旗迎火云起，南山石裂吴牛死。绣楹夜夜箔虾须，象榻重重簟湘水。彤彤日脚烧冰井，古陌尘飞野烟静。汉帝高堂汗若珠，班姬明月无停影。
秋:月色驱秋下穹昊，梁间燕语辞巢早。古苔凝紫贴瑶阶，露槿啼红堕江草。越客羁魂挂长道，西风欲揭南山倒。粉娥恨骨不胜衣，映门楚碧蝉声老。
冬:苍茫枯碛阴云满，古木号空昼光短。云拥三峰岳色低，冰坚九曲河声断。浩汗霜风刮天地，温泉火井无生意。泽国龙蛇冻不伸，南山瘦柏销残翠。
鸡头:湖浪参差叠寒玉，水仙晓展钵盘绿。淡黄根老栗皱圆，染青刺短金罂熟。紫罗小囊光紧蹙，一掬真珠藏猬腹。丛丛引觜傍莲洲，满川恐作天鸡哭。
红蔷薇（一作庄南杰诗）:九天碎霞明泽国，造化工夫潜剪刻。浅碧眉长约细枝，深红刺短钩春色。晴日当楼晓香歇，锦带盘空欲成结。谢豹声催麦陇秋，春风吹落猩猩血。
斑竹簟:龙鳞满床波浪湿，血光点点湘娥泣。一片晴霞冻不飞，深沈尽讶蛟人立。百朵排花蜀缬明，珊瑚枕滑葛衣轻。闲窗独卧晓不起，冷浸羁魂锦江里。
听琴:六律铿锵间宫徵，伶伦写入梧桐尾。七条瘦玉叩寒星，万派流泉哭纤指。空山雨脚随云起，古木灯青啸山鬼。田文堕泪曲未终，子规啼血哀猿死。
石榴:蝉啸秋云槐叶齐，石榴香老庭枝低。流霞色染紫罂粟，黄蜡纸苞红瓠犀。玉刻冰壶含露湿，斒斑似带湘娥泣。萧娘初嫁嗜甘酸，嚼破水精千万粒。
秦家行:彗孛飞光照天地，九天瓦裂屯冤气。鬼哭声声怨赵高，宫花滴尽扶苏泪。祸起萧墙不知戢，羽书催筑长城急。剑上忠臣血未干，沛公已向函关入。
宴李家宅:画屏深掩瑞云光，罗绮花飞白玉堂。银榼酒倾鱼尾倒，金炉灰满鸭心香。轻摇绿水青蛾敛，乱触红丝皓腕狂。今日恩荣许同听，不辞沈醉一千觞。
长信宫:细草侵阶乱碧鲜，宫门深锁绿杨天。珠帘欲卷抬秋水，罗幌微开动冷烟。风引漏声过枕上，月移花影到窗前。独挑残烛魂堪断，却恨青蛾误少年。
骊山感怀:武帝寻仙驾海游，禁门高闭水空流。深宫带日年年色，翠柏凝烟夜夜愁。鸾凤影沈归万古，歌钟声断梦千秋。晚来惆怅无人会，云雨能飞傍玉楼。
听唱鹧鸪:金谷歌传第一流，鹧鸪清怨碧云愁。夜来省得曾闻处，万里月明湘水流。
初过汉江:襄阳好向岘亭看，人物萧条值岁阑。为报习家多置酒，夜来风雪过江寒。
读庾信集:四朝十帝尽风流，建业长安两醉游。惟有一篇杨柳曲，江南江北为君愁。
题长乐驿壁:三十骅骝一烘尘，来时不锁杏园春。杨花满地如飞雪，应有偷游曲水人。
绝句:传闻天子访沈沦，万里怀书西入秦。早知不用无媒客，恨别江南杨柳春。
题取经诗（载《翻译名义集》，云唐义净三藏作）:晋宋齐梁唐代间，高僧求法离长安。去人成百归无十，后者安知前者难。路远碧天唯冷结，沙河遮日力疲殚。后贤如未谙斯旨，往往将经容易看。
题水心寺水轩:分飞南渡春风晚，却返家林事业空。无限离情似杨柳，万条垂向楚江东。
王昭君（一作崔国辅诗）:一回望月一回悲，望月月移人不移。何时得见汉朝使，为妾传书斩画师。
粉笺题诗:三月江南花满枝，风轻帘幕燕争飞。游人休惜夜秉烛，杨柳阴浓春欲归。
胡笳曲:月明星稀霜满野，毡车夜宿阴山下。汉家自失李将军，单于公然来牧马。
宫词:花萼楼前春正浓，濛濛柳絮舞晴空。金钱掷罢娇无力，笑倚栏干屈曲中。
抛球诗（一作李谨言诗）:侍宴黄昏未肯休，玉阶夜色月如流。朝来自诧承恩最，笑倩傍人认绣球。
艳歌:月里嫦娥不画眉，只将云雾作罗衣。不知梦逐青鸾去，犹把花枝盖面归。
杨柳枝:万里长江一带开，岸边杨柳几千栽。锦帆未落西风起，惆怅龙舟去不回。
绝句:钓罢孤舟系苇梢，酒开新瓮鲊开包。自从江浙为渔父，二十余年手不叉。
题童氏画:林下材华虽可尚，笔端人物更清妍。如何不出深闺里，能以丹青写外边。
罗浮山:四百余峰海上排，根连蓬岛荫天台。百灵若为移中土，蒿华都为一小堆。
绝句:绿杨阴转画桥斜，舟有笙歌岸有花。尽日会稽山色里，蓬莱清浅水仙家。
题焚经台:门径萧萧长绿苔，一回登此一徘徊。青牛谩说函关去，白马亲从印土来。确实是非凭烈焰，要分真伪筑高台。春风也解嫌狼藉，吹尽当年道教灰。
又题:一叶题诗出禁城，谁人酬和独含情。自嗟不及波中叶，荡漾乘春取次行。
随驾游青城:因随八马上仙山，顿隔尘埃物象闲。只恐西追王母宴，却忧难得到人间。
蜀宫应制:浓树禁花开后庭，饮筵中散酒微醒。濛濛雨草瑶阶湿，钟晓愁吟独倚屏。
钓鱼不得:尽日池边钓锦鳞，芰荷香里暗消魂。依稀纵有寻香饵，知是金钩不肯吞。
宫词（一作王建诗，又作花蕊夫人诗）:鸳鸯瓦上瞥然声，昼寝宫娥梦里惊。元是我王金弹子，海棠花下打流莺。
述国亡诗:君王城上竖降旗，妾在深宫那得知。十四万人齐解甲，宁无一个是男儿。
夫入相寄姨妹（载拜相，韫秀衔宿恨，寄姨妹）:相国已随麟阁贵，家风第一右丞诗。笄年解笑鸣机妇，耻见苏秦富贵时。
喻夫阻客:楚竹燕歌动画梁，春兰重换舞衣裳。公孙开阁招嘉客，知道浮荣不久长。
书石壁:何事潘郎恋别筵，欢情未断妾心悬。汰王滩下相思处，猿叫山山月满船。
夫下第（一作杜羔不第，将至家寄）:良人的的有奇才，何事年年被放回。如今妾面羞君面，君若来时近夜来。
闻夫杜羔登第（一作闻杜羔登第又寄）:长安此去无多地，郁郁葱葱佳气浮。良人得意正年少，今夜醉眠何处楼。
杂言:上林园中青青桂，折得一枝好夫婿。杏花如雪柳垂丝，春风荡飏不同枝。
寄夫（贞元中伉登第辟江西幕不归张以诗寄之）:久无音信到罗帏，路远迢迢遣问谁。闻君折得东堂桂，折罢那能不暂归。驿使今朝过五湖，殷勤为我报狂夫。从来夸有龙泉剑，试割相思得断无。
述怀（校书娶崔时年已暮崔微有愠色赋诗述怀）:不怨卢郎年纪大，不怨卢郎官职卑。自恨妾身生较晚，不及卢郎年少时。
闻琴:玉指朱弦轧复清，湘妃愁怨最难听。初疑飒飒凉风劲，又似萧萧暮雨零。近比流泉来碧嶂，远如玄鹤下青冥。夜深弹罢堪惆怅，露湿丛兰月满庭。
白蜡烛诗（代夫赠人）:景胜银釭香比兰，一条白玉偪人寒。他时紫禁春风夜，醉草天书仔细看。
谢人送酒（一作代谢崔家郎君送酒）:谢将清酒寄愁人，澄澈甘香气味真。好是绿窗风月夜，一杯摇荡满怀春。
诗:危冠广袖楚宫妆，独步闲庭逐夜凉。自把玉簪敲砌竹，清歌一曲月如霜。
绣龟形诗:暌离已是十秋强，对镜那堪重理妆。闻雁几回修尺素，见霜先为制衣裳。开箱叠练先垂泪，拂杵调砧更断肠。绣作龟形献天子，愿教征客早还乡。
感夫诗（一作与夫诀，一作留别）:当时心事已相关，雨散云飞一饷间。便是孤帆从此去，不堪重上望夫山。
题唐安寺阁壁:春来引步暂寻游，愁见风光倚寺楼。正好开怀对烟月，双眉不觉自如钩。
答郑殷彝:君是烟霄折桂身，圣朝方切用儒珍。正堪西上文场战，空向途中泥妇人。
喜卢郎及第:晓妆初罢眼初瞤，小玉惊人踏破裙。手把红笺书一纸，上头名字有郎君。
雨中看牡丹:东风未放晓泥干，红药花开不奈寒。待得天晴花已老，不如携手雨中看。
下狱贡诗:偶辞幽隐在临邛，行止坚贞比涧松。何事政清如水镜，绊他野鹤在深笼。
辞蜀相妻女诗:一辞拾翠碧江湄，贫守蓬茅但赋诗。自服蓝衫居郡掾，永抛鸾镜画蛾眉。立身卓尔青松操，挺志铿然白璧姿。幕府若容为坦腹，愿天速变作男儿。
铜雀台怨:君王去后行人绝，箫筝不响歌喉咽。雄剑无威光彩沈，宝琴零落金星灭。玉阶寂寞坠秋露，月照当时歌舞处。当时歌舞人不回，化为今日西陵灰。
春闺怨:绮陌香飘柳如线，时光瞬息如流电。良人何处事功名，十载相思不相见。
归李江州后寄别王氏:鱼雁回时写报音，难凭锉蘖数年心。虽然情断沙吒后，争奈平生怨恨深。
忆崔生:深洞莺啼恨阮郎，偷来花下解珠珰。碧云飘断音书绝，空倚玉箫愁凤凰。
寄文茂:花笺制叶寄郎边，的的寻鱼为妾传。并蒂已看灵鹊报，倩郎早觅买花船。
秋日再寄:珍簟生凉夜漏余，梦中恍惚觉来初。魂离不得空成病，面见无由浪寄书。窗外江村钟响绝，枕边梧叶雨声疏。此时最是思君处，肠断寒猿定不如。
春日送夫之长安:思君远别妾心愁，踏翠江边送画舟。欲待相看迟此别，只忧红日向西流。
雨中忆夫:窗前细雨日啾啾，妾在闺中独自愁。何事玉郎久离别，忘忧总对岂忘忧。春风送雨过窗东，忽忆良人在客中。安得妾身今似雨，也随风去与郎同。
寄诗（一作绝微之）:自从销瘦减容光，万转千回懒下床。不为傍人羞不起，为郎憔悴却羞郎。
答赵子（一作寄诗答赵象）:绿惨双蛾不自持，只缘幽恨在新诗。郎心应似琴心怨，脉脉春情更泥谁。
寄怀:画檐春燕须同宿，兰浦双鸳肯独飞。长恨桃源诸女伴，等闲花里送郎归。
答赵象:相思只恨难相见，相见还愁却别君。愿得化为松上鹤，一双飞去入行云。
临行献李尚书:从来学制斐然诗，不料霜台御史知。忽见便教随命去，恋恩肠断出门时。
有期不至:银烛清尊久延伫，出门入门天欲曙。月落星稀竟不来，烟柳胧朣鹊飞去。
怨诗寄杨达:春水悠悠春草绿，对此思君泪相续。羞将离恨向东风，理尽秦筝不成曲。与君形影分吴越，玉枕经年对离别。登台北望烟雨深，回身泣向寥天月。
楚妃怨:梧桐叶下黄金井，横架辘轳牵素绠。美人初起天未明，手拂银瓶秋水冷。
寄情（一作许浑代作）:春风白马紫丝缰，正值蚕娘未采桑。五夜有心随暮雨，百年无节抱秋霜。重寻绣带朱藤合，却忍罗裙碧草长。为报西游减离恨，阮郎才去嫁刘郎。
书红绡帕:囊裹真香谁见窃，鲛绡滴泪染成红。殷勤遗下轻绡意，好与情郎怀袖中。金珠富贵吾家事，常渴佳期乃寂寥。偶用志诚求雅合，良媒未必胜红绡。
会张生述怀:门前画戟寻常设，堂上犀簪取次看。最是恼人情绪处，凤凰楼上月华寒。
别韦洵美诗:妾闭闲房君路岐，妾心君恨两依依。神魂倘遇巫娥伴，犹逐朝云暮雨归。
送鲍生酒:风飐荷珠难暂圆，多情信有短姻缘。西楼今夜三更月，还照离人泣断弦。
赠别:风柳摇摇无定枝，阳台云雨梦中归。他年蓬岛音尘绝，留取尊前旧舞衣。
叙别:碧池漾漾春水绿，中有佳禽暮栖宿。愿持此意永相贻，只虑君情中反覆。
豪家子:年少家藏累代金，红楼尽日醉沈沈。马非躞蹀宁酬价，人不婵娟肯动心。
戏赠:暂到昆仑未得归，阮郎何事教人非。如今身佩上清箓，莫遣落花沾羽衣。
赠歌姬:水剪双眸雾剪衣，当筵一曲媚春辉。潇湘夜瑟怨犹在，巫峡晓云愁不稀。皓齿乍分寒玉细，黛眉轻蹙远山微。渭城朝雨休重唱，满眼阳关客未归。
独夜词:晴天霜落寒风急，锦帐罗帏羞更入。秦筝不复续断弦，回身掩泪挑灯立。
哭夫二首（时以夫征戎轻入被擒音信断绝作诗哭之）:风卷平沙日欲曛，狼烟遥认犬羊群。李陵一战无归日，望断胡天哭塞云。良人平昔逐蕃浑，力战轻行出塞门。从此不归成万古，空留贱妾怨黄昏。
长门怨:雨滴梧桐秋夜长，愁心和雨到昭阳。泪痕不学君恩断，拭却千行更万行。学画蛾眉独出群，当时人道便承恩。经年不见君王面，花落黄昏空掩门。
送远:闻道瞿塘滟滪堆，青山流水近阳台。知君此去无还日，妾亦随波不复回。
怀良人（一云朱滔时河北士人作）:蓬鬓荆钗世所稀，布裙犹是嫁时衣。胡麻好种无人种，正是归时不见归。
会仙诗:彩凤摇摇下翠微，烟光漠漠遍芳枝。玉窗仙会何人见，唯有春风仔细知。烟霞迤逦接蓬莱，宫殿参差晓日开。群玉山前人别处，紫鸾飞起望仙台。
阖闾城怀古:五湖春水接遥天，国破君亡不记年。唯有妖娥曾舞处，古台寂寞起愁烟。
寄征人:凄凄北风吹鸳被，娟娟西月生蛾眉。谁知独夜相思处，泪滴寒塘蕙草时。
戏赠:砌下梧桐叶正齐，花繁雨后压枝低。报道不须鸦鸟乱，他家自有凤凰栖。
早梅（一作观梅女仙诗）:南枝向暖北枝寒，一种春风有两般。凭仗高楼莫吹笛，大家留取倚阑干。
明月堂:蝉鬓惊秋华发新，可怜红隙尽埃尘。西山一梦何年觉，明月堂前不见人。玉钩风急响丁东，回首西山似梦中。明月堂前人不到，庭梧一夜老秋风。
和潘雍:九天天远瑞烟浓，驾鹤骖鸾意已同。从此三山山上月，琼花开处照春风。
寄诗:去时盟约与心违，秋日离家春不归。应是维扬风景好，恣情欢笑到芳菲。
题兴元明珠亭:寂寥满地落花红，独有离人万恨中。回首池塘更无语，手弹珠泪与春风。
题沙鹿门:昔逐良人去上京，良人身殁妾东征。同来不得同归去，永负朝云暮雨情。
和白公诗:自守空楼敛恨眉，形同春后牡丹枝。舍人不会人深意，讶道泉台不去随。
寄欧阳詹:自从别后减容光，半是思郎半恨郎。欲识旧来云髻样，为奴开取缕金箱。
续韦蟾句:悲莫悲兮生别离，登山临水送将归。武昌无限新栽柳，不见杨花扑面飞。
献李观察:湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。
送武补阙:弄珠滩上欲销魂，独把离怀寄酒尊。无限烟花不留意，忍教芳草怨王孙。
题孙棨诗后:苦把文章邀劝人，吟看好个语言新。虽然不及相如赋，也直黄金一二斤。
谢棨（一作掷红巾诗）:久赋恩情欲托身，已将心事再三陈。泥莲既没移栽分，今日分离莫恨人。
答小子弟诗:黄口小儿口莫凭，逡巡看取第三名。孝廉持水添瓶子，莫向街头乱碗鸣。
和赵光远题壁:长者车尘每到门，长卿非慕卓王孙。定知羽翼难随凤，却喜波涛未化鲲。娇别翠钿黏去袂，醉歌金雀碎残尊。多情多病年应促，早办名香为返魂。
贻郑昌图:应是前生有宿冤，不期今世恶因缘。蛾眉欲碎巨灵掌，鸡肋难胜子路拳。只拟吓人传铁券，未应教我踏青莲。曲江昨日君相遇，当下遭他数十鞭。
和李标:怪得犬惊鸡乱飞，羸童瘦马老麻衣。阿谁乱引闲人到，留住青蚨热赶归。
寄故人（一作杜羔妻诗）:淡淡春风花落时，不堪愁望更相思。无金可买长门赋，有恨空吟团扇诗。
春思二首:门前梅柳烂春辉，闭妾深闺绣舞衣。双燕不知肠欲断，衔泥故故傍人飞。井上梧桐是妾移，夜来花发最高枝。若教不向深闺种，春过门前争得知。
赠所思:与君咫尺长离别，遣妾容华为谁说。夕望层城眼欲穿，晓临明镜肠堪绝。
赠裴思谦（一作裴思谦诗）:银釭斜背解明珰，小语偷声贺玉郎。从此不知兰麝贵，夜来新惹桂枝香。
迷香洞:洞口飞琼佩羽霓，香风飘拂使人迷。自从邂逅芙蓉帐，不数桃花流水溪。
神鸡枕:枕绘鸳鸯久与栖，新裁雾縠斗神鸡。与郎酣梦浑忘晓，鸡亦留连不肯啼。
锁莲灯:灯锁莲花花照罍，翠钿同醉楚台巍。残灰剔罢携纤手，也胜金莲送辙回。
鲛红被:肱被当年仅御寒，青楼惯染血猩纨。牙床舒卷鹓鸾共，正值窗棂月一团。
传香枕:韩寿香从何处传，枕边芳馥恋婵娟。休疑粉黛加铤刃，玉女旃檀侍佛前。
八分羊:党家风味足肥羊，绮阁留人漫较量。万羊亦是男儿事，莫学狂夫取次尝。
闭门羹:一豆聊供游冶郎，去时忙唤锁仓琅。入门独慕相如侣，欲拨瑶琴弹凤凰。
突厥三台:雁门山上雁初飞，马邑阑中马正肥。日旰山西逢驿使，殷勤南北送征衣。
云鬟:扰扰香云湿未干，鸦领蝉翼腻光寒。侧边斜插黄金凤，妆罢夫君带笑看。
柳眉:弯弯柳叶愁边戏，湛湛菱花照处频。妩媚不烦螺子黛，春山画出自精神。
檀口:衔杯微动樱桃颗，咳唾轻飘茉莉香。曾见白家樊素口，瓠犀颗颗缀榴芳。
纤指:纤纤软玉削春葱，长在香罗翠袖中。昨日琵琶弦索上，分明满甲染猩红。
酥乳:粉香汗湿瑶琴轸，春逗酥融绵雨膏。浴罢檀郎扪弄处，灵华凉沁紫葡萄。
献陈陶处士:莲花为号玉为腮，珍重尚书遣妾来。处士不生巫峡梦，虚劳神女下阳台。
叙怀:为失三从泣泪频，此身何用处人伦。虽然日逐笙歌乐，长羡荆钗与布裙。
送人:惆怅人间万事违，两人同去一人归。生憎平望亭前水，忍照鸳鸯相背飞。
谒巫山庙:乱猿啼处访高唐，路入烟霞草木香。山色未能忘宋玉，水声犹是哭襄王。朝朝夜夜阳台下，为雨为云楚国亡。惆怅庙前多少柳，春来空斗画眉长。
牡丹:去春零落暮春时，泪湿红笺怨别离。常恐便同巫峡散，因何重有武陵期。传情每向馨香得，不语还应彼此知。只欲栏边安枕席，夜深闲共说相思。
贼平后上高相公:惊看天地白荒荒，瞥见青山旧夕阳。始信大威能照映，由来日月借生光。
送友人:水国蒹葭夜有霜，月寒山色共苍苍。谁言千里自今夕，离梦杳如关塞长。
听僧吹芦管:晓蝉呜咽暮莺愁，言语殷勤十指头。罢阅梵书聊一弄，散随金磬泥清秋。
酬郭简州寄柑子:霜规不让黄金色，圆质仍含御史香。何处同声情最异，临川太守谢家郎。
上川主武元衡相国二首:落日重城夕雾收，玳筵雕俎荐诸侯。因令朗月当庭燎，不使珠帘下玉钩。东阁移尊绮席陈，貂簪龙节更宜春。军城画角三声歇，云幕初垂红烛新。
忆荔枝:传闻象郡隔南荒，绛实丰肌不可忘。近有青衣连楚水，素浆还得类琼浆。
斛石山晓望寄吕侍御:曦轮初转照仙扃，旋擘烟岚上窅冥。不得玄晖同指点，天涯苍翠漫青青。
寄词:菌阁芝楼杳霭中，霞开深见玉皇宫。紫阳天上神仙客，称在人间立世功。
斛石山书事:王家山水画图中，意思都卢粉墨容。今日忽登虚境望，步摇冠翠一千峰。
送姚员外:万条江柳早秋枝，袅地翻风色未衰。欲折尔来将赠别，莫教烟月两乡悲。
酬祝十三秀才:浩思蓝山玉彩寒，冰囊敲碎楚金盘。诗家利器驰声久，何用春闱榜下看。
别李郎中:花落梧桐凤别凰，想登秦岭更凄凉。安仁纵有诗将赋，一半音词杂悼亡。
送扶炼师:锦浦归舟巫峡云，绿波迢递雨纷纷。山阴妙术人传久，也说将鹅与右军。
摩诃池赠萧中丞:昔以多能佐碧油，今朝同泛旧仙舟。凄凉逝水颓波远，惟有碑泉咽不流。
乡思（用前韵）:峨嵋山下水如油，怜我心同不系舟。何日片帆离锦浦，棹声齐唱发中流。
和李书记席上见赠:翩翩射策东堂秀，岂复相逢豁寸心。借问风光为谁丽，万条丝柳翠烟深。
棠梨花和李太尉:吴均蕙圃移嘉木，正及东溪春雨时。日晚莺啼何所为，浅深红腻压繁枝。
酬文使君:延英晓拜汉恩新，五马腾骧九陌尘。今日谢庭飞白雪，巴歌不复旧阳春。
酬吴随君:支公别墅接花扃，买得前山总未经。入户剡溪云水满，高斋咫尺蹑青冥。
酬李校书:才游象外身虽远，学茂区中事易闻。自顾漳滨多病后，空瞻逸翮舞青云。
赋凌云寺二首:闻说凌云寺里苔，风高日近绝纤埃。横云点染芙蓉壁，似待诗人宝月来。闻说凌云寺里花，飞空绕磴逐江斜。有时锁得嫦娥镜，镂出瑶台五色霞。
九日遇雨二首:万里惊飙朔气深，江城萧索昼阴阴。谁怜不得登山去，可惜寒芳色似金。茱萸秋节佳期阻，金菊寒花满院香。神女欲来知有意，先令云雨暗池塘。
酬雍秀才贻巴峡图:千叠云峰万顷湖，白波分去绕荆吴。感君识我枕流意，重示瞿塘峡口图。
上王尚书:碧玉双幢白玉郎，初辞天帝下扶桑。手持云篆题新榜，十万人家春日长。
和刘宾客玉蕣:琼枝的皪露珊珊，欲折如披玉彩寒。闲拂朱房何所似，缘山偏映月轮残。
江边:西风忽报雁双双，人世心形两自降。不为鱼肠有真诀，谁能梦梦立清江。
送卢员外:玉垒山前风雪夜，锦官城外别离魂。信陵公子如相问，长向夷门感旧恩。
题竹郎庙:竹郎庙前多古木，夕阳沈沈山更绿。何处江村有笛声，声声尽是迎郎曲。
赠苏十三中丞:洛阳陌上埋轮气，欲逐秋空击隼飞。今日芝泥检征诏，别须台外振霜威。
和郭员外题万里桥:万里桥头独越吟，知凭文字写愁心。细侯风韵兼前事，不止为舟也作霖。
送郑眉州:雨暗眉山江水流，离人掩袂立高楼。双旌千骑骈东陌，独有罗敷望上头。
江亭饯别（一作宴饯，一作江亭宴）:绿沼红泥物象幽，范汪兼倅李并州。离亭急管四更后，不见公车心独愁。
海棠溪:春教风景驻仙霞，水面鱼身总带花。人世不思灵卉异，竞将红缬染轻沙。
采莲舟:风前一叶压荷蕖，解报新秋又得鱼。兔走乌驰人语静，满溪红袂棹歌初。
菱荇沼:水荇斜牵绿藻浮，柳丝和叶卧清流。何时得向溪头赏，旋摘菱花旋泛舟。
金灯花:阑边不见蘘蘘叶，砌下惟翻艳艳丛。细视欲将何物比，晓霞初叠赤城宫。
春郊游眺寄孙处士二首:低头久立向蔷薇，爱似零陵香惹衣。何事碧溪孙处士，百劳东去燕西飞。今朝纵目玩芳菲，夹缬笼裙绣地衣。满袖满头兼手把，教人识是看花归。
酬杨供奉法师见招:远水长流洁复清，雪窗高卧与云平。不嫌袁室无烟火，惟笑商山有姓名。
寄张元夫:前溪独立后溪行，鹭识朱衣自不惊。借问人间愁寂意，伯牙弦绝已无声。
酬辛员外折花见遗:青鸟东飞正落梅，衔花满口下瑶台。一枝为授殷勤意，把向风前旋旋开。
赠远二首:芙蓉新落蜀山秋，锦字开缄到是愁。闺阁不知戎马事，月高还上望夫楼。扰弱新蒲叶又齐，春深花落塞前溪。知君未转秦关骑，月照千门掩袖啼。
秋泉:冷色初澄一带烟，幽声遥泻十丝弦。长来枕上牵情思，不使愁人半夜眠。
柳絮:二月杨花轻复微，春风摇荡惹人衣。他家本是无情物，一任南飞又北飞。
续嘉陵驿诗献武相国:蜀门西更上青天，强为公歌蜀国弦。卓氏长卿称士女，锦江玉垒献山川。
段相国游武担寺，病不能从题寄:消瘦翻堪见令公，落花无那恨东风。侬心犹道青春在，羞看飞蓬石镜中。
赠段校书:公子翩翩说校书，玉弓金勒紫绡裾。玄成莫便骄名誉，文采风流定不如。
十离诗。犬离主:驯扰朱门四五年，毛香足净主人怜。无端咬著亲情客，不得红丝毯上眠。
十离诗。笔离手:越管宣毫始称情，红笺纸上撒花琼。都缘用久锋头尽，不得羲之手里擎。
十离诗。马离厩:雪耳红毛浅碧蹄，追风曾到日东西。为惊玉貌郎君坠，不得华轩更一嘶。
十离诗。鹦鹉离笼:陇西独自一孤身，飞去飞来上锦茵。都缘出语无方便，不得笼中再唤人。
十离诗。燕离巢:出入朱门未忍抛，主人常爱语交交。衔泥秽污珊瑚枕，不得梁间更垒巢。
十离诗。珠离掌:皎洁圆明内外通，清光似照水晶宫。只缘一点玷相秽，不得终宵在掌中。
十离诗。鱼离池:跳跃深池四五秋，常摇朱尾弄纶钩。无端摆断芙蓉朵，不得清波更一游。
十离诗。鹰离鞲:爪利如锋眼似铃，平原捉兔称高情。无端窜向青云外，不得君王臂上擎。
十离诗。竹离亭:蓊郁新栽四五行，常将劲节负秋霜。为缘春笋钻墙破，不得垂阴覆玉堂。
十离诗。镜离台:铸泻黄金镜始开，初生三五月裴回。为遭无限尘蒙蔽，不得华堂上玉台。
酬杜舍人:双鱼底事到侬家，扑手新诗片片霞。唱到白蘋洲畔曲，芙蓉空老蜀江花。
筹边楼:平临云鸟八窗秋，壮压西川四十州。诸将莫贪羌族马，最高层处见边头。
赠韦校书:芸香误比荆山玉，那似登科甲乙年。澹地鲜风将绮思，飘花散蕊媚青天。
西岩:凭阑却忆骑鲸客，把酒临风手自招。细雨声中停去马，夕阳影里乱鸣蜩。
罚赴边上武相公二首:萤在荒芜月在天，萤飞岂到月轮边。重光万里应相照，目断云霄信不传。按辔岭头寒复寒，微风细雨彻心肝。但得放儿归舍去，山水屏风永不看。
浣纱庙:吴越相谋计策多，浣纱神女已相和。一双笑靥才回面，十万精兵尽倒戈。范蠡功成身隐遁，伍胥谏死国消磨。只今诸暨长江畔，空有青山号苎萝。
卖残牡丹:临风兴叹落花频，芳意潜消又一春。应为价高人不问，却缘香甚蝶难亲。红英只称生宫里，翠叶那堪染路尘。及至移根上林苑，王孙方恨买无因。
酬李学士寄簟:珍簟新铺翡翠楼，泓澄玉水记方流。唯应云扇情相似，同向银床恨早秋。
情书（一作书情寄李子安）:饮冰食檗志无功，晋水壶关在梦中。秦镜欲分愁堕鹊，舜琴将弄怨飞鸿。井边桐叶鸣秋雨，窗下银灯暗晓风。书信茫茫何处问，持竿尽日碧江空。
闺怨:蘼芜盈手泣斜晖，闻道邻家夫婿归。别日南鸿才北去，今朝北雁又南飞。春来秋去相思在，秋去春来信息稀。扃闭朱门人不到，砧声何事透罗帏。
打球作:坚圆净滑一星流，月杖争敲未拟休。无滞碍时从拨弄，有遮栏处任钩留。不辞宛转长随手，却恐相将不到头。毕竟入门应始了，愿君争取最前筹。
冬夜寄温飞卿:苦思搜诗灯下吟，不眠长夜怕寒衾。满庭木叶愁风起，透幌纱窗惜月沈。疏散未闲终遂愿，盛衰空见本来心。幽栖莫定梧桐处，暮雀啾啾空绕林。
次韵西邻新居兼乞酒:一首诗来百度吟，新情字字又声金。西看已有登垣意，远望能无化石心。河汉期赊空极目，潇湘梦断罢调琴。况逢寒节添乡思，叔夜佳醪莫独斟。
和友人次韵:何事能销旅馆愁，红笺开处见银钩。蓬山雨洒千峰小，嶰谷风吹万叶秋。字字朝看轻碧玉，篇篇夜诵在衾裯。欲将香匣收藏却，且惜时吟在手头。
游崇真观南楼，睹新及第题名处:云峰满目放春晴，历历银钩指下生。自恨罗衣掩诗句，举头空羡榜中名。
愁思:落叶纷纷暮雨和，朱丝独抚自清歌。放情休恨无心友，养性空抛苦海波。长者车音门外有，道家书卷枕前多。布衣终作云霄客，绿水青山时一过。
秋怨:自叹多情是足愁，况当风月满庭秋。洞房偏与更声近，夜夜灯前欲白头。
江行:大江横抱武昌斜，鹦鹉洲前户万家。画舸春眠朝未足，梦为蝴蝶也寻花。烟花已入鸬鹚港，画舸犹沿鹦鹉洲。醉卧醒吟都不觉，今朝惊在汉江头。
闻李端公垂钓回寄赠:无限荷香染暑衣，阮郎何处弄船归。自惭不及鸳鸯侣，犹得双双近钓矶。
题隐雾亭:春花秋月入诗篇，白日清宵是散仙。空卷珠帘不曾下，长移一榻对山眠。
重阳阻雨:满庭黄菊篱边拆，两朵芙蓉镜里开。落帽台前风雨阻，不知何处醉金杯。
过鄂州:柳拂兰桡花满枝，石城城下暮帆迟。折牌峰上三闾墓，远火山头五马旗。白雪调高题旧寺，阳春歌在换新词。莫愁魂逐清江去，空使行人万首诗。
夏日山居:移得仙居此地来，花丛自遍不曾栽。庭前亚树张衣桁，坐上新泉泛酒杯。轩槛暗传深竹径，绮罗长拥乱书堆。闲乘画舫吟明月，信任轻风吹却回。
暮春即事:深巷穷门少侣俦，阮郎唯有梦中留。香飘罗绮谁家席，风送歌声何处楼。街近鼓鼙喧晓睡，庭闲鹊语乱春愁。安能追逐人间事，万里身同不系舟。
代人悼亡:曾睹夭桃想玉姿，带风杨柳认蛾眉。珠归龙窟知谁见，镜在鸾台话向谁。从此梦悲烟雨夜，不堪吟苦寂寥时。西山日落东山月，恨想无因有了期。
和人:茫茫九陌无知己，暮去朝来典绣衣。宝匣镜昏蝉鬓乱，博山炉暖麝烟微。多情公子春留句，少思文君昼掩扉。莫惜羊车频列载，柳丝梅绽正芳菲。
江陵愁望寄子安:枫叶千枝复万枝，江桥掩映暮帆迟。忆君心似西江水，日夜东流无歇时。
寄子安:醉别千卮不浣愁，离肠百结解无由。蕙兰销歇归春圃，杨柳东西绊客舟。聚散已悲云不定，恩情须学水长流。有花时节知难遇，未肯厌厌醉玉楼。
送别:秦楼几夜惬心期，不料仙郎有别离。睡觉莫言云去处，残灯一盏野蛾飞。
迎李近仁员外:今日喜时闻喜鹊，昨宵灯下拜灯花。焚香出户迎潘岳，不羡牵牛织女家。
送别:水柔逐器知难定，云出无心肯再归。惆怅春风楚江暮，鸳鸯一只失群飞。
和人次韵:喧喧朱紫杂人寰，独自清吟日色间。何事玉郎搜藻思，忽将琼韵扣柴关。白花发咏惭称谢，僻巷深居谬学颜。不用多情欲相见，松萝高处是前山。
折杨柳:朝朝送别泣花钿，折尽春风杨柳烟。愿得西山无树木，免教人作泪悬悬。
感兴:朝云暮雨镇相随，去雁来人有返期。玉枕只知长下泪，银灯空照不眠时。仰看明月翻含意，俯眄流波欲寄词。却忆初闻凤楼曲，教人寂寞复相思。
恩命追入，留别广陵故人:无才多病分龙钟，不料虚名达九重。仰愧弹冠上华发，多惭拂镜理衰容。驰心北阙随芳草，极目南山望旧峰。桂树不能留野客，沙鸥出浦谩相逢。
得阎伯钧书:情来对镜懒梳头，暮雨萧萧庭树秋。莫怪阑干垂玉箸，只缘惆怅对银钩。
偶居:心远浮云知不还，心云并在有无间。狂风何事相摇荡，吹向南山复北山。
明月夜留别:离人无语月无声，明月有光人有情。别后相思人似月，云间水上到层城。
讥韦玎吟以韦字为韵:我之佛法是无为，何故今朝得有为。无韦始得三数载，不知此复是何韦。
赠王仙柯:瞻思不及望仙兄，早晚升霞入太清。手种一株松未老，炉烧九转药新成。心中已得黄庭术，头上应无白发生。异日却归华表语，待教凡俗普闻名。
道希法师求法西域终于庵摩罗跋国后…聊题一绝:百苦忘劳独进影，四恩在念契流通。如何未尽传灯志，溘然于此遇途穷。
画松:画松一似真松树，且待寻思记得无。曾在天台山上见，石桥南畔第三株。
送童子下山:空门寂寞汝思家，礼别云房下九华。爱向竹栏骑竹马，懒于金地聚金沙。添瓶涧底休招月，烹茗瓯中罢弄花。好去不须频下泪，老僧相伴有烟霞。
题张僧繇醉僧图:人人送酒不曾沽，终日松间挂一壶。草圣欲成狂便发，真堪画入醉僧图。
寄衡岳僧:祝融高座对寒峰，云水昭丘几万重。五月衲衣犹近火，起来白鹤冷青松。
江行寄张舍人:客程终日风尘苦，蓬转还家未有期。林色晓分残雪后，角声寒奏落帆时。月高星使东看远，云破霜鸿北度迟。流荡此心难共说，千峰澄霁隔琼枝。
送王颖悟归左绵:客意天南兴已阑，不堪言别向仙官。梦摇玉珮随旄节，心到金华忆杏坛。荒郊极望归云尽，瘦马空嘶落日残。想得故山青霭里，泉声入夜独潺潺。
雨后欲寻天目山，问元、骆二公溪路:昨夜云生天井东，春山一雨一回风。林花并逐溪流下，欲上龙池通不通。
题僧院:虎溪闲月引相过，带雪松枝挂薜萝。无限青山行欲尽，白云深处老僧多。
宿静林寺:山寺门前多古松，溪行欲到已闻钟。中宵引领寻高顶，月照云峰凡几重。
送明素上人归楚觐省:能将疏懒背时人，不厌孤萍任此身。江上昔年同出处，天涯今日共风尘。平湖旧隐应残雪，芳草归心未隔春。前路倍怜多胜事，到家知庆彩衣新。
项王庙（一作栖一诗）:缅想咸阳事可嗟，楚歌哀怨思无涯。八千子弟归何处，万里鸿沟属汉家。弓断阵前争日月，血流垓下定龙蛇。拔山力尽乌江水，今日悠悠空浪花。
题东兰若:上人禅室路裴回，万木清阴向日开。寒竹影侵行径石，秋风声入诵经台。闲云不系从舒卷，狎鸟无机任往来。更惜片阳谈妙理，归时莫待暝钟催。
归岑山过惟审上人别业（一作归岑山留别）:禅客无心忆薜萝，自然行径向山多。知君欲问人间事，始与浮云共一过。
题黄公陶翰别业（一作处一诗，一作苏广文诗）:闻说花源堪避秦，幽寻数月不逢人。烟霞洞里无鸡犬，风雨林间有鬼神。黄公石上三芝秀，陶令门前五柳春。醉卧白云闲入梦，不知何物是吾身。
哭卫尚书:画戟重门楚水阴，天涯欲暮共伤心。南荆双戟痕犹在，北斗孤魂望已深。莲花幕下悲风起，细柳营边晓月临。有路茫茫向谁问，感君空有泪沾襟。
赠灵澈禅师:禅师来往翠微间，万里千峰到剡山。何时共到天台里，身与浮云处处闲。
将出宜丰寺留题山房:池上莲荷不自开，山中流水偶然来。若言聚散定由我，未是回时那得回。
与元居士青山潭饮茶:野泉烟火白云间，坐饮香茶爱此山。岩下维舟不忍去，青溪流水暮潺潺。
归湖南作:山边水边待月明，暂向人间借路行。如今还向山边去，只有湖水无行路。
送鉴供奉归蜀宁亲:林间出定恋庭闱，圣主恩深暂许归。双树欲辞金锡冷，四花犹向玉阶飞。梁山拂汉分清境，蜀雪和烟惹翠微。此去不须求彩服，紫衣全胜老莱衣。
宿东林寺（一作云门雪夜）:天寒猛虎叫岩雪，林下无人空有月。千年像教今不闻，焚香独为鬼神说。
简寂观:古松古柏岩壁间，猿攀鹤巢古枝折。五月有霜六月寒，时见山翁来取雪。
元日观郭将军早朝:欲曙九衢人更多，千条香烛照星河。今朝始见金吾贵，车马纵横避玉珂。
东林寺酬韦丹刺史:年老心闲无外事，麻衣草座亦容身。相逢尽道休官好，林下何曾见一人。
东林寺寄包侍御:古殿清阴山木春，池边跂石一观身。谁能来此焚香坐，共作垆峰二十人。
西林寄杨公:日日爱山归已迟，闲闲空度少年时。余身定寄林中老，心与长松片石期。
答徐广叔四问:童子出家无第行，随师乞食遣称名。长沙岂敢论年几，绛老惟知甲子生。
闻李处士亡:时时闻说故人死，日日自悲随老身。白发不生应不得，青山长在属何人。
赠司空拾遗:侍臣何事辞云陛，江上微云见雪花。望阁未承丹凤诏，掩门空对楚人家。陈琳草奏才还在，王粲登楼兴未赊。高馆更容尘外客，仍令归路待瑶华。
逢灵道士:浮丘山上见黄冠，松柏森森登古坛。一茎青竹以为杖，数颗仙桃仍未餐。长安市里仍卖卜，武陵溪畔每烧丹。缩地往来无定所，花源到处路漫漫。
别盛安:情人取次几淹留，别后南州与北州。月色为怜今夜客，砧声那似去年秋。欲除豺虎论三略，莫对云山咏四愁。亲故相逢且借问，古来无种是王侯。
伤蔡处士:箧中遗草是琅玕，对此空令洒泪看。三径尚余行迹在，数萤犹是映书残。晨光不借泉门晓，暝色唯添陇树寒。欲问皇天天更远，有才无命说应难。
临川道中:出谷入谷路回转，秋风已至归期晚。举头何处望来踪，万仞千山鸟飞远。
赠张驸马斑竹柱杖:此君与我在云溪，劲节奇文胜杖藜。为有岁寒堪赠远，玉阶行处愿提携。
送韩侍御自使幕巡海北:微雨空山夜洗兵，绣衣朝拂海云清。幕中运策心应苦，马上吟诗卷已成。离亭不惜花源醉，古道犹看蔓草生。因说元戎能破敌，高歌一曲陇关情。
张舍人南溪别业:新田绕屋半春耕，藜杖闲门引客行。山翠自成微雨色，谿花不隐乱泉声。渔家远到堪留兴，公府悬知欲厌名。入夜更宜明月满，双童唤出解吹笙。
别卢使君归故栅村:归风白马引嘶声，落日犹看楚客情。塞口竹缘空戍没，潮头沙拥慢冈成。松田且欲亲耕种，郡守何偏问姓名。东道宿程投故栅，依依渔父解相迎。
丹阳浦送客之海上:不到终南向几秋，移居更欲近沧洲。风吹雨色连村暗，潮拥菱花出岸浮。漠漠望中春自艳，寥寥泊处夜堪愁。如君岂得空高枕，只益天书遣远求。
送友人之上都:玉帛征贤楚客稀，猿啼相送武陵归。湖头望入桃花去，一片春帆带雨飞。
赠淮西贾兵马使:破虏功成百战场，天书新拜汉中郎。映门旌旆春风起，对客弦歌白日长。阶下斗鸡花乍发，营南试马柳初黄。由来吴楚多同调，感激逢君共异乡。
登楼望月寄凤翔李少尹:陌上凉风槐叶凋，夕阳秋露湿寒条。登楼望月楚山上，月到楼南山独遥。心送秦人趋凤阙，月随阳雁极烟霄。轩车不重无名客，此地谁能访寂寥。
送婆罗门（一作可止诗）:雪岭金河独向东，吴山楚泽意无穷。如今白首乡心尽，万里归程在梦中。
喜严侍御蜀还赠严秘书:往年分首出咸秦，木落花开秋又春。江客不曾知蜀路，旅魂何处访情人。当时望月思文友，今日迎骢见近臣。多羡二龙同汉代，绣衣芸阁共荣亲。
送韦参军江陵（一作戴叔伦诗）:槐花落尽柳阴清，萧索凉天楚客情。海上旧山无的信，东门归路不堪行。身随幻境劳多事，迹学禅心厌有名。公子道存知不弃，欲依刘表住南荆。
精舍遇雨（一作可止诗）:空门寂寂淡吾身，溪雨微微洗客尘。卧向白云情未尽，任他黄鸟醉芳春。
小雪（一作可止诗）:落雪临风不厌看，更多还恐蔽林峦。愁人正在书窗下，一片飞来一片寒。
题崔驸马林亭:宫花野药半相和，藤蔓参差惜不科。纤草连门留径细，高楼出树见山多。洞中避暑青苔满，池上吟诗白鸟过。更买太湖千片石，叠成云顶绿嵾峨。
御沟水:鉴禁疏云数道开，垂风岸柳拂青苔。银波玉沫空池去，曾历千岩万壑来。
寄常一上人:雁塞五山临汗漫，云州一路出青冥。何因请住嘉祥寺，内史新修湖上亭。
秋晚宿破山寺:秋风落叶满空山，古寺残灯石壁间。昔日经行人去尽，寒云夜夜自飞还。
青阳上人院说金陵故事:君说南朝全盛日，秣陵才子更多人。千年秋色古池馆，谁见齐王西邸春。
送僧之京师:绵绵渺渺楚云繁，万里西归望国门。禅子初心易凄断，秋风莫上少陵原。
送许丞还洛阳:剡茗情来亦好斟，空门一别肯沾襟。悲风不动罢瑶轸，忘却洛阳归客心。
题湖上草堂:山居不买剡中山，湖上千峰处处闲。芳草白云留我住，世人何事得相关。
兵后经永安法空寺寄悟禅师（其寺贼所焚）:常说人间法自空，何言出世法还同。微踪旧是香林下，余烬今成火宅中。后夜池心生素月，春天树色起悲风。吾知世代相看尽，谁悟浮生似影公。
春日杼山寄赠李员外纵:南山唯与北山邻，古树连拳伴我身。黄鹤有心多不住，白云无事独相亲。闲持竹锡深看水，懒系麻衣出见人。欲掇幽芳聊赠远，郎官那赏石门春。
山居示灵澈上人:晴明路出山初暖，行踏春芜看茗归。乍削柳枝聊代札，时窥云影学裁衣。身闲始觉隳名是，心了方知苦行非。外物寂中谁似我，松声草色共无机。
遥和康录事李侍御萼小寒食夜重集康氏园林:习家寒食会何频，应恐流芳不待人。已爱治书诗句逸，更闻从事酒名新。庭芜暗积承双履，林花雷飞洒幅巾。谁见柰园时节共，还持绿茗赏残春。
释裴循春愁:蝶舞莺歌喜岁芳，柳丝袅袅蕙带长。江南春色共君有，何事君心独自伤。
西白溪期裴方舟不至:望君不见复何情，野草闲云处处生。应向秦时武陵路，花间寂历一人行。
酬秦山人出山见呈:手携酒榼共书帏，回语长松我即归。若是出山机已息，岭云何事背君飞。
酬秦山人见寻:左右香童不识君，担簦访我领鸥群。山僧待客无俗物，唯有窗前片碧云。
宿法华寺简灵澈上人:至道无机但杳冥，孤灯寒竹自青荧。不知何处小乘客，一夜风来闻诵经。
答李侍御问:入道曾经离乱前，长干古寺住多年。爱贫唯制莲花足，取性闲书树叶篇。自笑不归看石榜，谁高无事弄苔泉。身外空名何足问，吾心已出第三禅。
奉酬李员外使君嘉祐苏台屏营居春首有怀:昔岁为邦初未识，今朝休沐始相亲。移家水巷贫依静，种柳风窗欲占春。诗思先邀乌府客，山情还访白楼人。登临许作烟霞伴，高在方袍间幅巾。
和李舍人使君纾题云明府道室:许令如今道姓云，曾经西岳事桐君。流霞手把应怜寿，黄鹤心期拟作群。金箓时教弟子检，砂床不遣世人闻。桂阳亦是神仙守，分别无嗟两地分。
奉和陆中丞使君长源寒食日作:寒食江天气最清，庾公晨望动高情。因逢内火千家静，便睹行春万木荣。深浅山容飞雨细，萦纡水态拂云轻。腰章本郡谁相似，数日临人政已成。
赠和评事判官:廷评年少法家流，心似澄江月正秋。学究天人知远识，权分盐铁许良筹。春风忆酒乌家近，好月论禅谢寺幽。清白比来谁见赏，怜君独有富人侯。
酬秦系山人题赠:云林出空乌未归，松吹时飘雨浴衣。石语花愁徒自诧，吾心见境尽为非。
酬秦系山人戏赠:正论禅寂忽狂歌，莫是尘心颠倒多。白足行花曾不染，黄囊贮酒欲如何。
舟行怀阎士和:二月湖南春草遍，横山渡口花如霰。相思一日在孤舟，空见归云两三片。
赠张道士:玉京真子名太一，因服日华心如日。此心不许世人知，只向仙宫未曾出。
戏呈吴冯:世人不知心是道，只言道在他方妙。还如瞽者望长安，长安在西向东笑。
寻天目徐君:常见仙翁变姓名，岂知松子号初平。逢人不道往来处，卖药还将鸡犬行。独鹤天边俱得性，浮云世上共无情。三花落地君犹在，笑抚安期昨日生。
同李著作纵题尘外上人院:百缘唯有什公瓶，万法但看一字经。从遣鸟喧心不动，任教香醉境常冥。莲花天昼浮云卷，贝叶宫春好月停。禅伴欲邀何著作，空音宜向夜中听。
题周谏别业（予寺与周生所居俱临苕水）:隐身苕上欲如何，不著青袍爱绿萝。柳巷任疏容马入，水篱从破许船过。昂藏独鹤闲心远，寂历秋花野意多。若访禅斋遥可见，竹窗书幌共烟波。
同李中丞洪水亭夜集:佳人但莫吹参差，正怜月色生酒卮。山公取醉不关我，为爱尊前白鹭鹚。
题秦系山人丽句亭:独将诗教领诸生，但看青山不爱名。满院竹声堪愈疾，乱床花片足忘情。
春夜集陆处士居玩月:欲赏芳菲肯待辰，忘情人访有情人。西林可是无清景，只为忘情不记春。
寄题云门寺梵月无侧房（时人相传是宝月道人后身也）:越山千万云门绝，西僧貌古还名月。清朝扫石行道归，林下眠禅看松雪。
法华寺上方题江上人禅空:路入松声远更奇，山光水色共参差。中峰禅寂一僧在，坐对梁朝老桂枝。
夜过康录事造会兄弟:爱君门馆夜来清，琼树双枝是弟兄。月在诗家偏足思，风过客位更多情。
晚春寻桃源观:武陵何处访仙乡，古观云根路已荒。细草拥坛人迹绝，落花沈涧水流香。山深有雨寒犹在，松老无风韵亦长。全觉此身离俗境，玄机亦可照迷方。
送皇甫侍御曾还丹阳别业:云阳别夜忆春耕，花发菱湖问去程。积水悠扬何处梦，乱山稠叠此时情。将离有月教弦断，赠远无兰觉意轻。朝右要君持汉典，明年北墅可须营。
白蘋洲送洛阳李丞使还:蘋洲北望楚山重，千里回轺止一封。临水情来还共载，看花醉去更相从。罢官风渚何时别，寄隐云阳几处逢。后会那应似畴昔，年年觉老雪山容。
送履霜上人还金陵西山:携锡西山步绿莎，禅心未了奈情何。湘宫水寺清秋夜，月落风悲松柏多。
送辨聪上人还广陵:莫学休公学远公，了心须与我心同。隋家古柳数株在，看取人间万事空。
送清励上人游福建:禅子自矜禅性成，将来拟照建溪清。南看闽树花不落，更取何缘了妄情。
送顾道士游洞庭山:见说洞庭无上路，春游乱踏五灵芝。含桃风起花狼藉，正是仙翁棋散时。
送邢台州济（一作送独孤使君赴岳州）:海上仙山属使君，石桥琪树古来闻。他时画出白团扇，乞取天台一片云。
送柳察谏议叔:东城南陌强经过，怨别无心亦放歌。明日院公应问我，闲云长在石门多。
送演上人之抚州觐使君叔:临川内史怜诸谢，尔在生缘比惠宗。远别应将秦本去，幽寻定有楚僧逢。停船夜坐亲孤月，把锡秋行入乱峰。便道须过大师寺，白莲池上访高踪。
送大宝上人归楚山:厌上乌桥送别频，湖光烂熳望行人。欲将夜舸陪嘉月，肯住空林伴老身。独鹤翩翻飞不定，归云萧散会无因。从何得道怀惆怅，莫是人间屡见春。
送侯秀才南游:芳草随君自有情，不关山色与猿声。为看严子滩头石，曾忆题诗不著名。
别洞庭维谅上人:白云关我不关他，此物留君情最多。情著春风生橘树，归心不怕洞庭波。
康造录事宅送太祝侄之虔吉访兄弟:阮咸别曲四座愁，赖是春风不是秋。漫漫江行访兄弟，猿声几夜宿芦洲。
冬日梅溪送裴方舟宣州:平明匹马上村桥，花发梅溪雪未消。日短天寒愁送客，楚山无限路遥遥。
送韦向睦州谒独孤使君汜:才子南看多远情，闲舟荡漾任春行。新安江色长如此，何似新安太守清。
送至严山人归山（一作送严上人）:初到人间柳始阴，山书昨夜报春深。朝朝花落几株树，恼杀禅僧未证心。
送僧游扬州:平明择钵向风轻，正及隋堤柳色行。知尔禅心还似我，故宫春物肯伤情。
投知己:若为令忆洞庭春，上有闲云可隐身。无限白云山要买，不知山价出何人。
送裴参军还下邳旧居:北望烟铺骠骑营，虏烽无火楚天晴。此时千里西归客，泗上春风得及耕。
送文会上人还富阳:悠悠渺渺属寒波，故寺思归意若何。长忆孤洲二三月，春山偏爱富春多。
送维谅上人归洞庭:从来湖上胜人间，远爱浮云独自还。孤月空天见心地，寥寥一水镜中山。
九月八日送萧少府归洪州:明日重阳今日归，布帆丝雨望霏霏。行过鹤渚知堪住，家在龙沙意有违。
同颜鲁公泛舟送皇甫侍御曾:维舟若许暂从容，送过重江不厌重。霜简别来今始见，雪山归去又难逢。
送如献上人游长安:关中四子教犹存，见说新经待尔翻。为法应过七祖寺，忘名不到五侯门。闲寻鄠杜看修竹，独上风凉望古原。高逸诗情无别怨，春游从遣落花繁。
日曜上人还润州:送君何处最堪思，孤月停空欲别时。露茗犹芳邀重会，寒花落尽不成期。鹤令先去看山近，云碍初飞到寺迟。莫倚禅功放心定，萧家陵树误人悲。
寺院听胡笳送李殷:一奏胡笳客未停，野僧还欲废禅听。难将此意临江别，无限春风葭菼青。
送僧绎:斜日摇扬在柳丝，孤亭寂寂水逶迤。谁堪别后行人尽，唯有春风起路岐。
答裴评事澄荻花间送梁肃拾遗:波上荻花非雪花，风吹撩乱满袈裟。如今岁晏无芳草，独对离樽作物华。
送胜云小师:昨日雪山记尔名，吾今坐石已三生。少年道性易流动，莫遣秋风入别情。
送僧游宣州:楚山千里一僧行，念尔初缘道未成。莫向舒姑泉口泊，此中呜咽为伤情。
答胡处士:西山禅隐比来闻，长道唯应我与君。书上无名心忘却，人间聚散似浮云。
答张乌程:莫道谪官无主人，秣陵才令日相亲。前溪更有忘忧处，荷叶田田间白蘋。
酬张明府:爱君诗思动禅心，使我休吟待鹤吟。更说郡中黄霸在，朝朝无事许招寻。
劳山居寄呈吴处士:官居鼎鼐古今无，名世才臣独一余。贤阁御题龙墨灿，诏归补衮在须臾。
塞下曲二首:寒塞无因见落梅，胡人吹入笛声来。劳劳亭上春应度，夜夜城南战未回。都护今年破武威，胡沙万里鸟空飞。旄竿瀚海扫云出，毡骑天山蹋雪归。
昭君怨:自倚婵娟望主恩，谁知美恶忽相翻。黄金不买汉宫貌，青冢空埋胡地魂。
铜雀妓:强开尊酒向陵看，忆得君王旧日欢。不觉余歌悲自断，非关艳曲转声难。
长门怨:春风日日闭长门，摇荡春心似梦魂。谁遣花开只笑妾，不如桃李正无言。
赤松（一作赤松涧）:缘岸蒙笼出见天，晴沙沥沥水溅溅。何处羽人长洗药，残花无数逐流泉。
戏题松树:为爱松声听不足，每逢松树遂忘还。翛然此外更何事，笑向闲云似我闲。
戏题二首:看饮逢歌日屡曛，我身何似系浮云。时人不解野僧意，归去溪头作鸟群。喧喧共在是非间，终日谁知我自闲。偶客狂歌何所为，欲于人事强相关。
寓言:人生百年我过半，天生才定不可换。东海钓鳌鳌不食，南山坐石石欲烂。
送商季皋:比来知尔有诗名，莫恨东归学未成。新丰有酒为我饮，消取故园伤别情。
长安少年行:翠楼春酒虾蟆陵，长安少年皆共矜。纷纷半醉绿槐道，躞蹀花骢骄不胜。
酬郑判官湖上见赠:岁岁湖南隐已成，如何星使忽知名。沙鸥惯识无心客，今日逢君不解惊。
送别:闻说情人怨别情，霜天淅沥在寒城。长宵漫漫角声发，禅子无心恨亦生。
驾幸圣容院应制:大唐国里千年圣，王舍城中百亿身。却指容颜非我相，自言空色是吾真。深殿虔心随宝辇，广庭徐步引金轮。古来贵重缘亲近，狂客惭为侍从臣。
圣恩顾问，独游月磴阁，直书其事应制:禅居河畔无多地，来往寻春物正华。磴道上盘千亩竹，栏干低压万人家。檐前施饭来飞鸟，林下行香踏落花。自解刹那知佛性，不劳更喻几尘沙。
安国寺随驾幸兴唐观应制:东林何殿是西邻，禅客垣墙接羽人。万乘游仙宗有道，三车引路本无尘。初传宝诀长生术，已证金刚不坏身。两地尽修天上事，共瞻銮驾重来巡。
贺王起（一作贺王侍郎典贡放榜）:从辞凤阁掌丝纶，便向青云领贡宾。再辟文场无枉路，两开金榜绝冤人。眼看龙化门前水，手放莺飞谷口春。明日定归台席去，鶺鴒原上共陶钧。
贺幸普济寺应制:南方宝界几由旬，八部同瞻一佛身。寺压山河天宇静，楼悬日月镜光新。重城柳暗东风曙，复道花明上苑春。向晚銮舆归凤阙，曲江池上动青蘋。
红楼院应制（一作沈佺期诗）:红楼疑见白毫光，寺逼宸居福盛唐。支遁爱山情谩切，昙摩泛海路空长。经声夜息闻天语，炉气晨飘接御香。谁道此中难可到，自怜深院得徊翔。
再入道场纪事应制（一作沈佺期诗）:南方归去再生天，内殿今年异昔年。见辟乾坤新定位，看题日月更高悬。行随车辇登仙路，坐近炉烟讲法筵。自喜恩深陪侍从，两朝长在圣人前。
寺中赏花应制:东风万里送香来，上界千花向日开。却笑霞楼紫芝侣，桃源深洞访仙才。
谢白乐天招:山僧野性好林泉，每向岩阿倚石眠。不解栽松陪玉勒，惟能引水种金莲。白云乍可来青嶂，明月难教下碧天。城市不能飞锡去，恐妨莺啭翠楼前。
祝尧诗:生天本自生天业，未必求仙便得仙。鹤背倾危龙背滑，君王且住一千年。
月夜怀刘秀才:独夜相思但自劳，阮生吟罢梦云涛。此时小定未禅寂，古塔月中松磬高。
送李四校书:朱丝写别鹤泠泠，诗满红笺月满庭。莫学楚狂隳姓字，知音还有子期听。
寿昌节赋得红云表夏日:景候融融阴气潜，如峰云共火相兼。霞光捧日登天上，丹彩乘风入殿檐。行逐赤龙千岁出，明当朱夏万方瞻。微臣多幸逢佳节，得赋殊祥近御帘。
经废宫:终日河声咽暮空，烟愁此地昼濛濛。锦帆东去沙侵苑，玉辇西来树满宫。鲁客望津天欲雪，朔鸿离岸苇生风。那堪独立思前事，回首残阳雉堞红。
赠识古法师:重城深寺讲初休，却忆家山访旧游。对月与君相送夜，闻蛩教我独惊秋。云心杳杳难为别，鹤性萧萧不可留。遥想孤舟清渭上，飘然帆影起离愁。
月夜怀刘秀才（一作元孚诗）:独夜相思但自劳，阮生吟罢梦云涛。此时小定未禅寂，古塔月中松磬高。
寄南山景禅师:一度林前见远公，静闻真语世情空。至今寂寞禅心在，任起桃花柳絮风。
哭刘得仁:为爱诗名吟至死，风魂雪魄去难招。直须桂子落坟上，生得一枝冤始消。
龙潭:石激悬流雪满湾，五龙潜处野云闲。暂收雷电九峰下，且饮溪潭一水间。浪引浮槎依北岸，波分晓日浸东山。回瞻四面如看画，须信游人不欲还。
题化城寺:平高选处创莲宫，一水萦流处处通。画阁昼开迟日畔，禅房夜掩碧云中。平川不见龙行雨，幽谷遥闻虎啸风。偶与游人论法要，真元浩浩理无穷。
戴云山吟:人间谩说上天梯，上万千回总是迷。曾似老人岩上坐，清风明月与心齐。戴云山顶白云齐，登顶方知世界低。异草奇花人不识，一池分作九条溪。
答卢邺:风泉只向梦中闻，身外无馀可寄君。当户一轮惟晓月，挂檐数片是秋云。
宿严陵钓台:寒谷荒台七里洲，贤人永逐水东流。独猿叫断青天月，千古冥冥潭树秋。
端午:节分端午自谁言，万古传闻为屈原。堪笑楚江空渺渺，不能洗得直臣冤。
送新平故人:常听仓庚思旧友，又因蝴蝶梦生涯。一千馀里河连郭，三十六峰寒到家。阴岛直分东虢雁，晴楼高入上阳鸦。姜嫄庙北与君别，应笑薄寒悲落花。
寄乾陵杨侍郎:冷落官资不畏贫，司曹且共内官分。步量野色成公案，点检樵声入奏闻。陵庙路因朝去扫，御炉香每夜来焚。碑寒树古神门上，管得无穷空白云。
与道侣同于水陆寺会宿:论道穷心少有朋，此时清话昔年曾。柿凋红叶铺寒井，鹄坠霜毛著定僧。风递远声秋涧水，竹穿深色夜房灯。出门尽是劳生者，只此长闲几个能。
蝉二首:独蝉初唱古槐枝，委曲悲凉断续迟。雨后忽闻谁最苦，异乡孤馆忆家时。衰柳蝉吟旁浊河，正当残日角声和。寻常不足少愁思，此际闻时愁更多。
太平坊寻裴郎中故宅:不语凄凉无限情，荒阶行尽又重行。昔年住此何人在，满地槐花秋草生。
登楼:边邑鸿声一例秋，大波平日绕山流。故人千里同明月，尽夕无言空倚楼。
长安早秋:风舞槐花落御沟，终南山色入城秋。门门走马征兵急，公子笙歌醉玉楼。
对雪:密密无声坠碧空，霏霏有韵舞微风。幽人吟望搜辞处，飘入窗来落砚中。
鹦鹉:翠毛丹觜乍教时，终日无寥似忆归。近来偷解人言语，乱向金笼说是非。
晚景:池荷衰飒菊芬芳，策杖吟诗上草堂。满目暮云风卷尽，郡楼寒角数声长。
长安伤春:霜陨中春花半无，狂游恣饮尽凶徒。年年赏玩公卿辈，今委沟塍骨渐枯。
河梁晚望二首:水势滔滔不可量，渔舟容易泛沧浪。连山翠霭笼沙溆，白鸟翩翩下夕阳。雨添一夜秋涛阔，极目茫茫似接天。不知龙物潜何处，鱼跃蛙鸣满槛前。
悲长安:何事天时祸未回，生灵愁悴苦寒灰。岂知万顷繁华地，强半今为瓦砾堆。
千叶石榴花:一朵花开千叶红，开时又不藉春风。若教移在香闺畔，定与佳人艳态同。
精舍遇雨:空门寂寂淡吾身，溪雨微微洗客尘。卧向白云情未尽，任他黄鸟醉芳春。
小雪:落雪临风不厌看，更多还恐蔽林峦。愁人正在书窗下，一片飞来一片寒。
送婆罗门僧:雪岭金河独向东，吴山楚泽意无穷。如今白首乡心尽，万里归程在梦中。
寒食日:寒食悲看郭外春，野田无处不伤神。平原累累添新冢，半是去年来哭人。
悼罗隐:一著谗书未快心，几抽胸臆纵狂吟。管中窥豹我犹在，海上钓鳌君也沈。岁月尽能消愤懑，寰区那更有知音。长安冠盖皆涂地，仍喜先生葬碧岑。
题楚庙:羞容难更返江东，谁问从来百战功。天地有心归道德，山河无力为英雄。芦花尚认霜戈白，海日犹思火阵红。也是男儿成败事，不须惆怅对西风。
牡丹:三春堪惜牡丹奇，半倚朱栏欲绽时。天下更无花胜此，人间偏得贵相宜。偷香黑蚁斜穿叶，觑蕊黄蜂倒挂枝。除却解禅心不动，算应狂杀五陵儿。
蜀中送人游庐山:居游正值芳春月，蜀道千山皆秀发。溪边十里五里花，云外三峰两峰雪。君上匡山我旧居，松萝抛掷十年馀。君行试到山前问，山鸟只今相忆无。
琴:七条丝上寄深意，涧水松风生十指。自乃知音犹尚稀，欲教更入何人耳。
浮桥:横压惊波防没溺，当初元创是军机。行人到此全无滞，一片江云踏欲飞。
宿九华化成寺庄:佛寺孤庄千嶂间，我来诗境强相关。岩边树动猿下涧，云里锡鸣僧上山。松月影寒生碧落，石泉声乱喷潺湲。明朝更蹑层霄去，誓共烟霞到老闲。
上归州刺史代通状二首:家在闽山西复西，其中岁岁有莺啼。如今不在莺啼处，莺在旧时啼处啼。家在闽山东复东，其中岁岁有花红。而今不在花红处，花在旧时红处红。
怀庐山旧隐:九叠嵯峨倚着天，悔随寒瀑下岩烟。深秋猿鸟来心上，夜静松杉到眼前。书架想遭苔藓裹，石窗应被薜萝缠。一枝筇竹游江北，不见炉峰二十年。
乐仙观:乐氏骑龙上碧天，东吴遗宅尚依然。悟来大道无多事，真后丹元不值钱。老树夜风虫咬叶，古垣春雨藓生砖。松倾鹤死桑田变，华表归乡未有年。
古镜:轩后红炉独铸成，藓痕磨落月轮呈。万般物象皆能鉴，一个人心不可明。匣内乍开鸾凤活，台前高挂鬼神惊。百年肝胆堪将比，只怕看频素发生。
鹭鸶:白蘋红蓼碧江涯，日暖双双立睡时。愿揭金笼放归去，却随沙鹤斗轻丝。
百舌鸟二首:千愁万恨过花时，似向春风怨别离。若使众禽俱解语，一生怀抱有谁知。长截邻鸡叫五更，数般名字百般声。饶伊摇舌先知晓，也待青天明即鸣。
陈宫词:缅想当时宫阙盛，荒宴椒房懱尧圣。玉树花歌百花里，珊瑚窗中海日迸。大臣来朝酒未醒，酒醒忠谏多不听。陈宫因此成野田，耕人犁破宫人镜。
夜夜曲:蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。
山茶花:风裁日染开仙囿，百花色死猩血谬。今朝一朵堕阶前，应有看人怨孙秀。
泊秋江:岸如洞庭山似剡，船漾清溪凉胜簟。月白风高不得眠，枯苇丛边钓师魇。
将入匡山别芳昼二公二首（一作将入庐山别僧）:喷岚堆黛塞寒碧，窗前古雪如白石。临岐约我来不来，若来须拨红霞觅。红豆树间滴红雨，恋师不得依师住。世情世界愁杀人，锦绣谷中归舍去。
深山逢老僧二首:衲衣线粗心似月，自把短锄锄榾柮。青石溪边踏叶行，数片云随两眉雪。山童貌顽名乞乞，放火烧畬采崖蜜。担头何物带山香，一箩白蕈一箩栗。
义士行:先生先生不可遇，爱平不平眉斗竖。黄昏雨雹空似黳，别我不知何处去。
宿深村:行行一宿深村里，鸡犬丰年闹如市。黄昏见客合家喜，月下取鱼戽塘水。
送越将归会稽:面如玉盘身八尺，燕语清狞战袍窄。古岳龙腥一匣霜，江上相逢双眼碧。冉冉春光方婉娩，黯然别我归稽巘。他年必帅邯郸儿，与我杀轻班定远。
别仙客:巨鳌头缩翻仙翠，蟠桃烂落珊瑚地。浪溅霓旌湿鹏翅，略别千年太容易。
再到钟陵作:六七年来到豫章，旧游知己半凋伤。春风还有花千树，往事都如梦一场。无限丘墟侵郭路，几多台榭浸湖光。只应唯有西山色，依旧崔巍上寺墙。
经弟妹坟:泪不曾垂此日垂，山前弟妹冢离离。年长于吾未得力，家贫抛尔去多时。鸿冲□□霜中断，蕙杂黄蒿冢上衰。恩爱苦情抛未得，不堪回首步迟迟。
到蜀与郑中丞相遇:深隐犹为未死灰，远寻知己遇三台。如何麋鹿群中出，又见鹓鸾天上来。剑阁霞粘残雪在，锦江香甚百花开。谩期王谢来相访，不是支公出世才。
别冯使君:瓦砾文章岂有媒，两三年只在金台。本师头白须归去，太守门清愿再来。皓皓玉霜孤雁远，萧萧松岛片帆开。从兹林下终无事，唯只焚香祝上台。
上新定宋使君:禅坐吟行谁与同，杉松共在寂寥中。碧云诗里终难到，白藕花经讲始终。水叠山层擎草疏，砧清月苦立霜风。十年勤苦今酬了，得句桐江识谢公。
和李判官见新榜为兄下第:失意荆枝滴泪频，陟冈何翅不知春。心中岐路平如砥，天上文章妙入神。休说宋风回鹢首，即看雷火燎龙鳞。从兹相次红霞里，留取方书与世人。
送罗邺赴许昌辟:方得论心又别离，黯然江上步迟迟。不堪回首崎岖路，正是寒风皴错时。美似郄超终有日，去依刘表更何疑。前程不少南飞雁，聊寄新诗慰所思。
酬张相公见寄:周郎怀抱好知音，常爱山僧物外心。闭户不知芳草歇，无能唯拟住山深。感通未合三生石，骚雅欢擎九转金。但似前朝萧与蒋，老僧风雪亦相寻。
酬王相公见赠:孤拙将来岂偶然，不能为漏滴青莲。一从麟笔题墙后，常只冥心古像前。九德陶熔空有迹，六窗清净始通禅。今朝幸捧琼瑶赠，始见玄中更有玄。
酬周相公见赠:三界无家是出家，岂宜拊凤睹新麻。幸生白发逢今圣，曾梦青莲映玉沙。境陟名山烹锦水，睡忘东白洞平茶。喜擎绣段攀金鼎，谢脁余霞始是霞。
马上作:柳岸花堤夕照红，风清襟袖辔璁珑。行人莫讶频回首，家在凝岚一点中。
道中逢乞食老僧:赤棕榈笠眉毫垂，拄楖栗杖行迟迟。时人只施盂中饭，心似白莲那得知。
秋末寄武昌一公:见说武昌江上住，柏枯槐朽战时风。知师诗癖难医也，霜洒芦花明月中。
陋巷:坠叶如花欲满沟，破篱荒井一蝉幽。亦知希骥无希者，作么令人强转头。
终南僧:声利掀天竟不闻，草衣木食度朝昏。遥思山雪深一丈，时有仙人来打门。
听僧弹琴:家近吴王古战城，海风终日打墙声。今朝乡思浑堆积，琴上闻师大蟹行。
渔者:风恶波狂身似闲，满头霜雪背青山。相逢略问家何在，回指芦花满舍间。
避寇游成福山院:成福僧留不拟归，猕猴菌嫩豆苗肌。那堪蚕月偏多雨，况复衢城未解围。翠拥槿篱泉乱入，云开花岛雉双飞。堪嗟大似悠悠者，只向诗中话息机。
别李常侍:楚水和烟海浪通，又擎杯锡去山东。道情虽拟攀孤鹤，诗业那堪至远公。梦入深云香雨滴，吟搜残雪石林空。朱门再到知何日，一片征帆万里风。
送郑阁赴闽辟:便便书腹德无邻，健笔从知又入闽。鹦鹉才须归紫禁，真珠履不称清贫。武夷山夹仙霞薄，螺女潭通海树春。从此应多好消息，莫忘江上一闲人。
寄信州张使君:水坛柽殿地含烟，领鹤行吟积翠间。数阁凉飔终日去，满怀明月上方还。时来自有鹓鸾识，道在从如草木闲。唯羡灵溪贤太守，一麾清坐似深山。
春末寄周琏:暮角含风雨气曛，寂寥莓翠上衣巾。道情不向莺花薄，诗意自如天地春。梦入乱峰仍履雪，吟看芳草只思人。手中孤桂月中在，来听泉声莫厌频。
读《吴越春秋》:犹来吴越尽须惭，背德违盟又信谗。宰嚭一言终杀伍，大夫七事只须三。功成献寿歌飘雪，谁爱扁舟水似蓝。今日雄图又何在，野花香径鸟喃喃。
春游灵泉寺:水蹴危梁翠拥沙，钟声微径入深花。嘴红涧鸟啼芳草，头白山僧自扞茶。松色摧残遭贼火，水声幽咽落人家。因寻古迹空惆怅，满袖香风白日斜。
春:自来自去动洪炉，无象无私无处无。回雁不多消气力，染花应最费工夫。溟濛便恨豪家惜，浓暖深为政笔驱。莫讶相逢只添睡，伊余心不在荣枯。
闻迎真身:四海无波八表臣，恭闻今岁礼真身。七重锁未开金钥，五色光先入紫宸。丹凤楼台飘瑞雪，岐阳草木亚香尘。可怜优钵罗花树，三十年来一度春。
灞陵战叟:剑刓秋水鬓梳霜，回首胡天与恨长。官竟不封右校尉，斗曾生挟左贤王。寻班超传空垂泪，读李陵书更断肠。今日灞陵陵畔见，春风花雾共茫茫。
遇道者:鹤骨松筋风貌殊，不言名姓绝荣枯。寻常藜杖九衢里，莫是商山一皓无。身带烟霞游汗漫，药兼神鬼在葫芦。只应张果支公辈，时复相逢醉海隅。
赠钟陵陈处士:否极方生社稷才，唯谭帝道鄙梯媒。高吟千首精怪动，长啸一声天地开。湖上独居多草木，山前频醉过风雷。吾皇仄席求贤久，莫待征书两度来。
怀邻叟:常思东溪庞眉翁，是非不解两颊红。桔槔打水声嘎嘎，紫芋白薤肥濛濛。鸥鸭静游深竹里，儿孙多在好花中。千门万户皆车马，谁爱如斯太古风。
赠轩辕先生:曾亲文景上金銮，语共容城语一般。久向红霞居不出，若非清世见应难。满炉药熟分仙尽，几局棋终看海干。略问先生真甲子，只言弟子是刘安。
偶作因怀山中道侣:是是非非竟不真，桃花流水送青春。姓刘姓项今何在，争利争名愁杀人。必竟输他常寂默，只应赢得苦沈沦。深云道者相思否，归去来兮湘水滨。
送新罗人及第归:捧桂香和紫禁烟，远乡程彻巨鳌边。莫言挂席飞连夜，见说无风即数年。衣上日光真是火，岛旁鱼骨大于船。到乡必遇来王使，与作唐书寄一篇。
送新罗衲僧:扶桑枝西真气奇，古人呼为师子儿。六环金锡轻摆撼，万仞雪峤空参差。枕上已无乡国梦，囊中犹挈石头碑。多惭不便随高步，正是风清无事时。
春晚桐江上闲望作:江上车声落日催，纷纷扰扰起红埃。更无人望青山立，空有帆冲夜色来。沙鸟似云钟外去，汀花如火雨中开。可怜潇洒鸱夷子，散发扁舟去不回。
商山道者:五千言外得玄音，石屋寒栖隔雪林。多傍松风梳绿发，只烧崖药点黄金。澄潭龙气来萦砌，月冷星精下听琴。曾梦先生非此处，碧桃溪上紫烟深。
闻许棠及第因寄桂雍:时清道合出尘埃，清苦为诗不仗媒。今日桂枝平折得，几年春色并将来。势扶九万风初极，名到三山花正开。更有平人居蛰屋，还应为作一声雷。
瀔江秋居作:无事相关性自据，庭前拾叶等闲书。青山万里竟不足，好竹数竿凉有余。近看老经加澹泊，欲归少室复何如。面前小沼清如镜，终养琴高赤鲤鱼。
上缙云段使君:清畏人知人尽知，缙云三载得宣尼。活民刀尺虽无象，出世文章岂有师。术气芝香粘瓮榼，云痕翠点满旌旗。今朝暂到金台上，颇觉心如太古时。
春末兰溪道中作:山花零落红与绯，汀烟濛茸江水肥。人担犁锄细雨歇，路入桑柘斜阳微。深喜东州云寇去，不知西狩几时归。清平时节何时是，转觉人心与道违。
野居偶作:高淡清虚即是家，何须须占好烟霞。无心于道道自得，有意向人人转赊。风触好花文锦落，砌横流水玉琴斜。但令如此还如此，谁羡前程未可涯。
题兰江言上人院二首:一生只著一麻衣，道业还欺习彦威。手把新诗说山梦，石桥天柱雪霏霏。只是危吟坐翠层，门前岐路自崩腾。青云名士时相访，茶煮西峰瀑布冰。
中秋十五夜月:噀雪喷霜满碧虚，王孙公子玩相呼。从来天匠为轮足，自是人心此夜余。静入万家危露滴，清埋众象叫鸿孤。坐来惟觉情无极，何况三湘与五湖。
鹭鸶有怀（前东阳王慥使君养一鹭鸶名瑶花）:粉魄霜华为尔枯，鸳鸯相伴更堪图。爱来沙岛遗银屋，终作金笼养雪雏。栖宿必多清濑梦，品流还次白猿徒。今朝不觉频回首，曾伴瑶花近玉壶。
秋夜怀嵩少因寄洛中旧知:炉爇旃檀不称贫，霏霏玉露湿禅巾。紫金地上三更月，红藕香中一病身。少室少年偏入梦，多时多事去无因。如今憔悴头成雪，空想嵯峨羡故人。
秋末寄上桐江冯使君:山东山色胜诸山，谢守清高不可攀。薄俗尽于言下泰，苦心唯到醉中闲。香凝锦帐抄书后，月转棠阴送客还。野客沾恩归未得，萧萧霜叶满柴关。
禅师:击鼓求亡益是非，木中生火更何为。吾师别是醍醐味，不是知心人不知。
道士:花岛相逢满袖云，藉花论道过金巾。腾腾又入仙山去，只恐是青城丈人。
风琴:至境心为造化功，一枝青竹四弦风。寥寥双耳更深后，如在缑山明月中。
庭橘:蚁踏金苞四五株，洞庭山上味何殊。不缘松树称君子，肯便甘人唤木奴。
落花:蝶醉蜂痴一簇香，绣葩红蒂堕残芳。因嗟好德人难得，公子王孙尽断肠。
孤云:将比鹭鸶还恐屈，始思残雪不如多。清风相引去更远，皎洁孤高奈尔何。
苦吟:河薄星疏雪月孤，松枝清气入肌肤。因知好句胜金玉，心极神劳特地无。
古战处:鬼气苍黄棘叶红，昔时人血此时风。相怜极目无疆地，曾落将军一阵中。
偶然作:蝉声引出石中蛩，寂寞门扃叶数重。谁道思山心不切，等闲尽出两三峰。
陪冯使君游六首。登干霄亭:拥翠扪萝山屐轻，飘飖红旆在青冥。仙科朱绂言非贵，溪鸟林泉癖爱听。古桂林边棋局湿，白云堆里茗烟青。因思庐岳弥天客，手把金书倚石屏。
陪冯使君游六首。游灵泉院:珂珮喧喧满路岐，乱泉声里扣禅扉。对花语合希夷境，坐石苔黏黼黻衣。鸟啄古杉云冉冉，风吹清磬露霏霏。惠岩亦有孤峰在，只恋繙经未得归。
陪冯使君游六首。过相思岭:誉自馨香道自怡，相思岭上却无机。荒渠叶覆深霞在，片石人吟一鸟飞。何处风砧传古曲，谁家冢树挂斜晖。因思往事真堪笑，鹤背渔竿未是归。
陪冯使君游六首。锦沙墩:临水登山兴自奇，锦沙墩上最多时。虽云发白孤峰好，其奈名清圣主知。草媚莲塘资逸步，云生松壑有新诗。悠然别是神仙趣，岂羡东山妓乐随。
陪冯使君游六首。钓罾潭:境静江清无事时，红旌画鹢动渔矶。心期只是行春去，日暮还应待鹤归。风破绮霞山寺出，人歌白雪岛花飞。自怜亦在仙舟上，玉浪翻翻溅草衣。
陪冯使君游六首。迎仙阁:涧香霞影绕楼台，卷箔凭阑耳目开。况从旌旗近鸾凤，可怜谈笑出尘埃。火云不入长松径，露茗何须白玉杯。谁道迎仙仙不至，今朝还有谢公来。
游金华山禅院:兹地曾栖菩萨僧，旃檀楼殿瀑崩腾。因知境胜终难到，问著人来悉不曾。斜谷暗藏千载雪，薄岚常翳一龛灯。多惭不及当时海，又下嵯峨一万层。
送少年禅师二首:秀眉青目树花衣，一钵随缘智不知。佛与轮王嫌不作，世间刚有个痴儿。万水千山一鹤飞，岂愁游子暮何之。古今此著无人会，王积新输更不疑。
古剑池:秋水莲花三四枝，我来慷慨步迟迟。不决浮云斩邪佞，真成龙去拟何为。
曹娥碑:高碑说尔孝应难，弹指端思白浪间。堪叹行人不回首，前山应是苎萝山。
比干传:昏王亡国岂堪陈，只见明诚不见身。想得先生也知自，欲将留与后来人。
送人游茆山:鸟啼花笑暖纷纷，路入青云白石门。君到前头好看好，老僧或恐是茆君。
闻杜宇:咽雨哀风更不停，春光于尔岂无情。宜须唤得谢豹出，方始年年无此声。
听晓角:三会单于满阁风，五行无忒月朦胧。如何十万家休戚，只在呜呜咽咽中。
宿赤松山观题道人水阁兼寄郡守:珠殿香輧倚翠棱，寒栖吾道寄孙登。岂应肘后终无分，见说仙中亦有僧。云敛石泉飞险窦，月明山鼠下枯藤。还如华顶清谈夜，因有新诗寄郑弘。
春游凉泉寺:一到凉泉未拟归，迸珠喷玉落阶墀。几多僧只因泉在，无限松如泼墨为。云堑含香啼鸟细，茗瓯擎乳落花迟。青山看著不可上，多病多慵争奈伊。
经吴宫:夫差昏暗霸图倾，千古凄凉地不灵。妖艳恩作宫露浊，忠臣心苦海山青。萧条陵陇侵寒水，仿佛楼台出杳冥。此是前车况非远，六朝何更不惺惺。
送薛侍郎贬峡州司马:得罪唯惊恩未酬，夷陵山水称闲游。人如八凯须当国，猿到三声不用愁。花落扁舟香冉冉，草侵公署雨修修。因人好寄新诗好，不独江东有沃州。
将入匡山宿韩判官宅:一宿兰堂接上才，白雪归去几裴回。黛青峰朵孤吟后，雪白猿儿必寄来。帘卷茶烟萦堕叶，月明棋子落深苔。明朝江上空回首，始觉清风不可陪。
送郑侍郎骞赴阙:文章国器尽琅玕，朝骑駸駸岁欲残。彩笔只宜天上用，绣衣偏称雪中看。休惊断雁离三楚，渐入祥烟下七槃。翰苑旧知凭与说，紫金轮畔寄书难。
上卢使君:一别旌旗已一年，二林真子劝安禅。常思双戟华堂里，还似孤峰峭壁前。步出林泉多吉梦，帆侵分野入祥烟。自怜酷似随阳雁，霜打风飘到日边。
寄匡山大愿和尚:一听玄音下竹亭，却思窗雪与囊萤。只将清净酬恩德，敢信文章有性灵。梦历山床闻鹤语，吟思海月上沙汀。不堪回首沧江上，万仞庐峰在杳冥。
溪寺水阁闲眺因寄宋使君:溪木萧条一凭阑，玉霜飞后浪花寒。钓鱼船上风烟暝，古木林中砧杵干。至竟道心方始是，空耽山色亦无端。谁如太守分忧外，时把西经尽日看。
春送赵文观送故合州座主神榇归洛:喜继于悲锦水东，还乡仙骑却寻嵩。再烧良玉尧云动，方报深恩绛帐空。远道灵輀春欲尽，乱山羸马恨无穷。他年必立吾君侧，好把书绅答至公。
绣州张相公见访:德符唐德瑞通天，曾叱谗谀玉座前。千袭彩衣宫锦薄，数床御札主恩偏。出师暂放张良箸，得罪惟撑范蠡船。未报君恩终必报，不妨金地礼青莲。
题某公宅:宅成天下借图看，始笑平生眼力悭。地占百湾多是水，楼无一面不当山。荷深似入苕溪路，石怪疑行雁荡间。只恐中原方鼎沸，天心未遣主人闲。
海觉禅师山院:人言海觉老宗师，隐绝层巅世莫知。青草不生行道迹，白云常护坐禅扉。六环金锡飞来后，一派银河泻落时。借问大心能济物，龙门风雹卷天池。
悼张道古（昭宗时道古官拾遗以直谏贬蜀中死）:清河逝水大匆匆，东观无人失至公。天上君恩三载隔，鉴中鸾影一时空。坟生苦雾苍茫外，门掩寒云寂寞中。惆怅斯人又如此，一声蛮笛满江风。
赠写经僧楚云:剔皮刺血诚何苦，为写灵山九会文。十指沥干终七轴，后来求法更无君。
寄题诠律师院:锦溪光里耸楼台，师院高凌积翠开。深竹杪闻残磬尽，一茶中见数帆来。焚香只是看新律，幽步犹疑损绿苔。莫讶题诗又东去，石房清冷在天台。
寄天台叶道士:负局高风不可陪，玉霄峰北置楼台。注参同契未将出，寻楖栗僧多宿来。飕槭松风山枣落，闲关溪鸟术花开。终须肘后相传好，莫便乘鸾去不回。
送道友归天台:藓浓苔湿冷层层，珍重先生独去登。气养三田传未得，药非八石许还曾。云根应狎玉斧子，月径多寻银地僧。太守苦留终不住，可怜江上去腾腾。
春送僧:蜀魄关关花雨深，送师冲雨到江浔。不能更折江头柳，自有青青松柏心。
律师:薝卜花红径草青，雪肤冰骨步轻轻。今朝暂到焚香处，只恐床前有虱声。
书石壁禅居屋壁:赤旃檀塔六七级，白菡萏花三四枝。禅客相逢只弹指，此心能有几人知。
题东林十八贤真堂:白藕花前旧影堂，刘雷风骨画龙章。共轻天子诸侯贵，同爱吾师一法长。陶令醉多招不得，谢公心乱入无方。何人到此思高躅，岚点苔痕满粉墙。
题南岳般若寺:诸峰翠少中峰翠，五寺名高此寺名。石路险盘岚霭滑，僧窗高倚泬寥明。凌空殿阁由天设，遍地杉松是自生。更有上方难上处，紫苔红藓绕峥嵘。
寄庐岳僧:一闻飞锡别区中，深入西南瀑布峰。天际雪埋千片石，洞门冰折几株松。烟霞明媚栖心地，苔藓萦纡出世踪。莫问江边旧居寺，火烧兵劫断秋钟。
游谷山寺:城里寻常见碧棱，水边朝暮送归僧。数峰云脚垂平地，一径松声彻上层。寒涧不生浮世物，阴崖犹积去年冰。此身有底难抛事，时复携筇信步登。
楚寺寒夜作:寒炉局促坐成劳，暗淡灯光照二毛。水寺闲来僧寂寂，雪风吹去雁嗷嗷。江山积叠归程远，魂梦穿沿过处高。毕竟忘言是吾道，袈裟不称揖萧曹。
送泰禅师归南岳:石龛闲锁白猿边，归去程途半在船。林簇晓霜离水寺，路穿新烧入山泉。已寻岚壁临空尽，却看星辰向地悬。有兴寄题红叶上，不妨收拾别为编。
山中寄凝密大师兄弟:一炉薪尽室空然，万象何妨在眼前。时有兴来还觅句，已无心去即安禅。山门影落秋风树，水国光凝夕照天。借问荀家兄弟内，八龙头角让谁先。
海棠花:繁于桃李盛于梅，寒食旬前社后开。半月暄和留艳态，两时风雨免伤摧。人怜格异诗重赋，蝶恋香多夜更来。犹得残红向春暮，牡丹相继发池台。
题赠湘西龙安寺利禅师:头白已无行脚念，自开荒寺住烟萝。门前路到潇湘尽，石上云归岳麓多。南祖衣盂曾礼谒，东林泉月旧经过。闲来松外看城郭，一片红尘隔逝波。
寄文浩百法（间欲拥毳参禅）:当时六祖在黄梅，五百人中眼独开。入室偈闻传绝唱，升堂客谩恃多才。铁牛无用成真角，石女能生是圣胎。闻说欲抛经论去，莫教惆怅却空回。
谢人寄新诗集:所闻新事即戈矛，欲去终疑是暗投。远客寄言还有在，此门将谓总无休。千篇著述诚难得，一字知音不易求。时入思量向何处，月圆孤凭水边楼。
谢元愿上人远寄《檀溪集》:白首萧条居汉浦，清吟编集号檀溪。有人收拾应如玉，无主知音只似泥。入理半同黄叶句，遣怀多拟碧云题。犹能为我相思在，千里封来梦泽西。
寄道林寺诸友:吟兴终依异境长，旧游时入静思量。江声里过东西寺，树影中行上下方。春色湿僧巾屦腻，松花沾鹤骨毛香。老来何计重归去，千里重湖浪渺茫。
赠智满三藏:灌顶清凉一滴通，大毗卢藏遍虚空。欲飞蔷卜花无尽，须待陀罗尼有功。金杵力摧魔界黑，水精光透夜灯红。可堪东献明天子，命服新酬赞国风。
谢王先辈湘中回惠示卷轴:少小即怀风雅情，独能遗象琢淳精。不教霜雪侵玄鬓，便向云霄换好名。携去湘江闻鼓瑟，袖来缑岭伴吹笙。多君百首贻衰飒，留把吟行访竺卿。
荆渚寄怀西蜀无染大师兄:大沩心付白崖前，宝月分辉照蜀天。圣主降情延北内，诸侯稽首问南禅。清秋不动骊龙海，红日无私罔象川。欲听吾宗旧山说，地边身老楚江边。
谢武陵徐巡官远寄五七字诗集:五字才将七字争，为君聊敢试悬衡。鼎湖菡萏摇金影，蓬岛鸾皇舞翠声。还是灵龟巢得稳，要须仙子驾方行。两边珍重遥相惠，何夕灯前尽此情。
重宿旧房与愚上人静话:曾此栖心过十冬，今来潇洒属生公。檀栾旧植青添翠，菡萏新栽白换红。北面城临灯影合，西邻壁近讲声通。不知门下趋筵士，何似当时石解空。
谢南平王赐山鸡:五色文章类彩鸾，楚人罗得半摧残。金笼莫恨伤冠帻，玉粒颁惭剪羽翰。孤立影危丹槛里，双栖伴在白云端。上台爱育通幽细，却放溪山去不难。
荆门病中雨后书怀寄幕中知己:病根翻作忆山劳，一雨聊堪浣郁陶。心白未能忘水月，眼青独得见秋毫。蝉声晚簇枝枝急，云影晴分片片高。还忆赤松兄弟否，别来应见鹤衣毛。
宿江寺:岛僧留宿慰衰颜，旧住何妨老未还。身共锡声离鸟外，迹同云影过人间。曾无梦入朝天路，忆有诗题隔海山。珍重来晨渡江去，九华青里扣松关。
谢贯微上人寄示古风今体四轴:四轴骚词书八行，捧吟肌骨遍清凉。谩求龙树能医眼，休问图澄学洗肠。今体尽搜初剖判，古风淳凿未玄黄。不知谁肯降文阵，闇点旌旗敌子房。
荆州贯休大师旧房:疏篁抽笋柳垂阴，旧是休公种境吟。入贡文儒来请益，出官卿相驻过寻。右军书画神传髓，康乐文章梦授心。销得青城千嶂下，白莲标塔帝恩深。
寄谷山长老:游遍名山祖遍寻，却来尘世浑光阴。肯将的的吾师意，拟付茫茫弟子心。岂有虚空遮道眼，不妨文字问知音。沧浪万顷三更月，天上何如水底深。
寄黄晖处士:蒙氏艺传黄氏子，独闻相继得名高。锋铓妙夺金鸡距，纤利精分玉兔毫。濡染只应亲赋咏，风流不称近方刀。何妨寄我临池兴，忍使江淹役梦劳。
荆门勉怀寄道林寺诸友:荣枯得失理昭然，谁学离骚更问天。生下便知真梦幻，老来何必叹流年。清风不变诗应在，明月无踪道可传。珍重匡庐沃洲主，拂衣抛却好林泉。
答崔校书:雪色衫衣绝点尘，明知富贵是浮云。不随喧滑迷真性，何用潺湲洗污闻。北阙会抛红陂騀，东林社忆白氛氲。清吟有兴频相示，欲得多惭蠹蚀文。
乞樱桃:去年曾赋此花诗，几听南园烂熟时。嚼破红香堪换骨，摘残丹颗欲烧枝。流莺偷啄心应醉，行客潜窥眼亦痴。闻说张筵就珠树，任从攀折半离披。
寄南雅上人:曾得音书慰暮年，相思多故信难传。清吟何处题红叶，旧社空怀堕白莲。山水本同真趣向，侯门刚有薄因缘。他时不得君招隐，会逐南归楚客船。
寄欧阳侍郎（时在嘉州馈遗）:又闻繁总在嘉州，职重身闲倚寺楼。大象影和山面落，两江声合郡前流。棋轻国手知难敌，诗是天才肯易酬。毕竟男儿自高达，从来心不是悠悠。
与崔校书静话言怀:同年生在咸通里，事佛为儒趣尽高。我性已甘披祖衲，君心犹待脱蓝袍。霜髭晓几临铜镜，雪鬓寒疏落剃刀。出世朝天俱未得，不妨还往有风骚。
谢人惠拄杖:邛州灵境产修篁，九节材应表九阳。造化已能分尺度，保持争合与寻常。幽林剪破清秋影，高手携来绿玉光。深谢鲁儒怜潦倒，欲教撑拄绕禅床。
谢秦府推官寄《丹台集》:秦王手笔序丹台，不错褒扬最上才。凤阙几传为匠硕，龙门曾用振风雷。钱郎未竭精华去，元白终存作者来。两轴蚌胎骊颔耀，枉临禅室伴寒灰。
题画鹭鸶兼简孙郎中:曾向沧江看不真，却因图画见精神。何妨金粉资高格，不用丹青点此身。蒲叶岸长堪映带，荻花丛晚好相亲。思量画得胜笼得，野性由来不恋人。
贺行军太傅得《白氏东林集》:乐天歌咏有遗编，留在东林伴白莲。百尺典坟随丧乱，一家风雅独完全。常闻荆渚通侯论，果遂吴都使者传。仰贺斯文归朗鉴，永资声政入薰弦。
韶阳微公:曲江晴影石千株，吾子思归梦断初。有信北来山叠叠，无言南去雨疏疏。祖师门接园林路，丞相家同井邑居。闲野老身留得否，相招多是秀才书。
将之匡岳过寻阳:帆过寻阳晚霁开，西风北雁似相催。大都浪后青堆没，五老云中翠叠来。此路便堪归水石，何门更合向尘埃。远公林下莲池畔，个个高人尽有才。
寄湘幕王重书记:抛掷浟江旧钓矶，日参筹画废吟诗。可能有事关心后，得似无人识面时。官好近闻加茜服，药灵曾说换霜髭。高才直气平生志，除却徒知即不知。
宿沈彬进士书院:相期只为话篇章，踏雪曾来宿此房。喧滑尽消城漏滴，窗扉初掩岳茶香。旧山春暖生薇蕨，大国尘昏惧杀伤。应有太平时节在，寒宵未卧共思量。
静院:花院相重点破苔，谁心肯此话心灰。好风时傍疏篁起，幽鸟晚从何处来。笔砚兴狂师沈谢，香灯魂断忆宗雷。浮生已问空王了，箭急光阴一任催。
送白处士游峨嵋:闲身谁道是羁游，西指峨嵋碧顶头。琴鹤几程随客棹，风霜何处宿龙湫。寻僧石磴临天井，劚药秋崖倒瀑流。莫为寰瀛多事在，客星相逐不回休。
寄顾蟾处士（好于山水）:久闻为客过苍梧，休说携家归镜湖。山水颠狂应尽在，鬓毛凋落免贫无。和僧抢入云中峭，带鹤驱成涧底孤。春醉醒来有馀兴，因人乞与武陵图。
怀金陵知旧:海门相别住荆门，六度秋光两鬓根。万象倒心难盖口，一生无事可伤魂。石头城外青山叠，北固窗前白浪翻。尽是共游题版处，有谁惆怅拂苔痕。
喜得自牧上人书:吴都使者泛惊涛，灵一传书慰毳袍。别兴偶随云水远，知音本自国风高。身依闲淡中销日，发向清凉处落刀。闻著括囊新集了，拟教谁与序离骚。
惊秋:晓窗惊觉向秋风，万里心凝淡荡中。池影碎翻红菡萏，井声干落绿梧桐。破除闲事浑归道，销耗劳生旋逐空。妖杀九原狐兔意，岂知丘陇是英雄。
闻沈彬赴吴都请辟:长讶高眠得稳无，果随征辟起江湖。鸳鸯已列樽罍贵，鸥鹤休怀钓渚孤。白日不妨扶汉祚，清才何让赋吴都。可能更忆相寻夜，雪满诸峰火一炉。
寄江夏仁公:寺阁高连黄鹤楼，檐前槛底大江流。几因秋霁澄空外，独为诗情到上头。白日有馀闲送客，紫衣何啻贵封侯。别来多少新吟也，不寄南宗老比丘。
中春林下偶作:净境无人可共携，闲眠未起日光低。浮生莫把还丹续，万事须将至理齐。花在月明蝴蝶梦，雨馀山绿杜鹃啼。何能向外求攀折，岩桂枝条拂石梯。
送刘秀才归桑水宁觐:归和初喜戢戈矛，乍捧乡书感去留。雁序分飞离汉口，鴒原骞翥在鳌头。家邻紫塞仍千里，路过黄河更几州。应到高堂问安后，却携文入帝京游。
寄曹松:旧制新题削复刊，工夫过甚琢琅玕。药中求见黄芽易，诗里思闻白雪难。扣寂颇同心在定，凿空何止发冲冠。夜来月苦怀高论，数树霜边独傍栏。
酬蜀国欧阳学士:因缘刘表驻经行，又听西风堕叶声。鹤发不堪言此世，峨嵋空约在他生。已从禅祖参真性，敢向诗家认好名。深愧故人怜潦倒，每传仙语下南荆。
寄荆幕孙郎中:珠履风流忆富春，三千鹓鹭让精神。诗工凿破清求妙，道论研通白见真。四座共推操檄健，一家谁信买书贫。别来乡国魂应断，剑阁东西尽战尘。
谢王詹事垂访:鸟外孤峰未得归，人间触类是无机。方悲鹿轸栖江寺，忽讶轺车降竹扉。王泽乍闻谭涣汗，国风那得话玄微。应惊老病炎天里，枯骨肩横一衲衣。
题南平后园牡丹:暖披烟艳照西园，翠幄朱栏护列仙。玉帐笙歌留尽日，瑶台伴侣待归天。香多觉受风光剩，红重知含雨露偏。上客分明记开处，明年开更胜今年。
和李书记:繁极全分青帝功，开时独占上春风。吴姬舞雪非真艳，汉后题诗是怨红。远蝶恋香抛别苑，野莺衔得出深宫。君看万态当筵处，羞杀蔷薇点碎丛。
谢孙郎中寄示:一念禅馀味国风，早因持论偶名公。久伤琴丧人亡后，忽有云和雪唱同。绳琢静闻罤象外，是非闲见寂寥中。时来日往缘真趣，不觉秋江度塞鸿。
爱吟:正堪凝思掩禅扃，又被诗魔恼竺卿。偶凭窗扉从落照，不眠风雪到残更。皎然未必迷前习，支遁宁非悟后生。传写会逢精鉴者，也应知是咏闲情。
寄怀东林寺匡白监寺:南岳别来无约后，东林归住有前缘。闲搜好句题红叶，静敛霜眉对白莲。雁塔影分疏桧月，虎溪声合几峰泉。修心若似伊耶舍，传记须添十九贤。
谢人惠十色花笺并棋子:陵州棋子浣花笺，深愧携来自锦川。海蚌琢成星落落，吴绫隐出雁翩翩。留防桂苑题诗客，惜寄桃源敌手仙。捧受不堪思出处，七千馀里剑门前。
夏日寓居寄友人:北游兵阻复南还，因寄荆州病掩关。日月坐销江上寺，清凉魂断剡中山。披缁影迹堪藏拙，出世身心合向闲。多谢扶风大君子，相思时到寂寥间。
中秋十四日夜对月上南平主人:今宵前夕皆堪玩，何必圆时始竭才。空说轮中有天子，不知何处是楼台。终忧明夜云遮却，且扫闲居坐看来。玉兔银蟾似多意，乍临棠树影裴回。
谢人惠《十才子图》:丹青妙写十才人，玉峭冰棱姑射神。醉舞离披真鸑鷟，狂吟崩倒瑞麒麟。翻腾造化山曾竭，采掇珠玑海几贫。犹得知音与图画，草堂闲挂似相亲。
荆门病中寄怀乡人欧阳侍郎彬:谁会荆州一老夫，梦劳神役忆匡庐。碧云雁影纷纷去，黄叶蟾声渐渐无。口淡莫分餐气味，身羸但觉病肌肤。可怜馔玉烧兰者，肯慰寒偎雪夜炉。
送谭三藏入京:阿闍梨与佛身同，灌顶难施利济功。持咒力须资运祚，度人心要似虚空。东周路踏红尘里，北极门瞻紫气中。好进梵文沾帝泽，却归天策继真风。
寄酬秦府高推官辇:天台衡岳旧曾寻，闲忆留题白石林。岁月已残衰飒鬓，风骚犹壮寂寥心。缑山碧树遮藏密，丹穴红霞掩映深。争得相逢一携手，拂衣同去听玄音。
叙怀寄高推官:搜新编旧与谁评，自向无声认有声。已觉爱来多废道，可堪传去更沽名。风松韵里忘形坐，霜月光中共影行。还胜御沟寒夜水，狂吟冲尹甚伤情。
送朱侍御自洛阳归阆州宁觐:寻常西望故园时，几处魂随落照飞。客路旧萦秦甸出，乡程今绕汉阳归。已过巫峡沈青霭，忽认峨嵋在翠微。从此倚门休望断，交亲喜换老莱衣。
贻惠暹上人:经论功馀更业诗，又于难里纵天机。吴朝客见投文去，楚国僧迎著紫归。已得声名先振俗，不妨风雪更探微。金陵高忆恩门在，终挂云帆重一飞。
酬西蜀广济大师见寄:犹得吾师继颂声，百篇相爱寄南荆。卷开锦水霞光烂，吟入峨嵋雪气清。楚外已甘推绝唱，蜀中谁敢共悬衡。应怜无可同无本，终向风骚作弟兄。
寄玉泉实仁上人:往岁曾寻圣迹时，树边三绕礼吾师。敢望护法将军记，且喜焚香弟子知。后会未期心的的，前峰欲下步迟迟。今来老劣难行甚，空寂无缘但寄诗。
寄孙鲂秀才:郡楼东面寺墙西，颜子生涯竹屋低。书案飞飏风落絮，地苔狼藉燕衔泥。吟窗晚凭春篁密，行径斜穿夏菜齐。别后相思频梦到，二年同此赋闲题。
送李评事往宜春:兰舟西去是通津，名郡贤侯下礼频。山遍寺楼看仰岫，台连城阁上宜春。鸿心夜过乡心乱，雪韵朝飞句韵新。别有官荣身外趣，月江松径访禅人。
中春感兴:春风日日雨时时，寒力潜从暖势衰。一气不言含有象，万灵何处谢无私。诗通物理行堪掇，道合天机坐可窥。应是正人持造化，尽驱幽细入垆锤。
早莺:何处经年閟好音，暖风催出啭乔林。羽毛新刷陶潜菊，喉舌初调叔夜琴。藏雨并栖红杏密，避人双入绿杨深。晓来枝上千般语，应共桃花说旧心。
酬尚颜上人:紫绶苍髭百岁侵，绿苔芳草绕阶深。不妨好鸟喧高卧，切忌闲人聒正吟。鲁鼎寂寥休辨口，劫灰销变莫宣心。还怜我有冥搜癖，时把新诗过竹寻。
寄倪署郎中:风雨冥冥春闇移，红残绿满海棠枝。帝乡久别江乡住，椿笋何如樱笋时。海内擅名君作赋，林间外学我为诗。近闻南国升南省，应笑无机老病师。
题郑郎中谷仰山居:檐壁层层映水天，半乘冈垄半民田。王维爱甚难抛画，支遁怜多不惜钱。巨石尽含金玉气，乱峰深锁栋梁烟。秦争汉夺虚劳力，却是巢由得稳眠。
湘中寓居春日感怀:江禽野兽两堪伤，避射惊弹各自忙。头角任多无獬豸，羽毛虽众让鸳鸯。落苔红小樱桃熟，侵井青纤燕麦长。吟把离骚忆前事，汨罗春浪撼残阳。
潇湘:寒清健碧远相含，珠媚根源在极南。流古递今空作岛，逗山冲壁自为潭。迁来贾谊愁无限，谪过灵均恨不堪。毕竟输他老渔叟，绿蓑青竹钓浓蓝。
寄友生:风骚情味近如何，门底寒流屋里莎。曾摘园蔬留我宿，共吟江月看鸿过。时危苦恨无收拾，道妙深夸有琢磨。凉夜欹眠应得梦，平生心肺似君多。
酬答退上人:须鬓三分白二分，一生踪迹出人群。嵩丘梦忆诸峰雪，衡岳禅依五寺云。青衲几临高瀑濯，苦吟曾许断猿闻。荒村残腊相逢夜，月满鸿多楚水濆。
山中春怀:心魂役役不曾归，万象相牵向极微。所得或忧逢郢刃，凡言皆欲夺天机。游深晚谷香充鼻，坐苦春松粉满衣。何物不为狼藉境，桃花和雨更霏霏。
寄郑谷郎中:上国谁传消息过，醉眠醒坐对嵯峨。身离道士衣裳少，笔答禅师句偈多。南岸郡钟凉度枕，西斋竹露冷沾莎。还应笑我降心外，惹得诗魔助佛魔。
寄萍乡唐禀正字:新书声价满皇都，高卧林中更起无。春兴酒香薰肺腑，夜吟云气湿髭须。同登水阁僧皆别，共上渔船鹤亦孤。长忆前年送行处，洞门残日照菖蒲。
秋夕书怀:凉多夜永拥山袍，片石闲欹不觉劳。蟋蟀绕床无梦寐，梧桐满地有萧骚。平生乐道心常切，五字逢人价合高。破落西窗向残月，露声如雨滴蓬蒿。
乱后经西山寺:松烧寺破是刀兵，谷变陵迁事可惊。云里乍逢新住主，石边重认旧题名。闲临菡萏荒池坐，乱踏鸳鸯破瓦行。欲伴高僧重结社，此身无计舍前程。
题梁贤巽公房:吴王庙侧有高房，帘影南轩日正长。吹苑野风桃叶碧，压畦春露菜花黄。悬灯向后惟冥默，凭案前头即渺茫。知有虎溪归梦切，寺门松折社僧亡。
塘上闲作:闲行闲坐藉莎烟，此兴堪思二古贤。陶靖节居彭泽畔，贺知章在镜池边。鸳鸯著对能飞绣，菡萏成群不语仙。形影腾腾夕阳里，数峰危翠滴渔船。
江上望远山寄郑谷郎中（公时退居仰山）:危碧层层映水天，半垂冈陇下民田。王维爱甚难抛画，支遁高多不惜钱。巨石尽含金玉气，乱峰闲锁栋梁烟。秦争汉夺空劳力，却是巢由得稳眠。
送人自蜀回南游:锦水东浮情尚郁，湘波南泛思何长。蜀魂巴狖悲残夜，越鸟燕鸿叫夕阳。烟月几般为客路，林泉四绝是吾乡。寻幽必有僧相指，宋杜题诗近旧房。
寄无愿上人:六十八去七十岁，与师年鬓不争多。谁言生死无消处，还有修行那得何。开士安能穷好恶，故人堪忆旧经过。会归原上焚身后，一阵灰飞也任他。
怀潇湘即事寄友人:浸野淫空澹荡和，十年邻住听渔歌。城临远棹浮烟泊，寺近闲人泛月过。岸引绿芜春雨细，汀连斑竹晚风多。可怜千古怀沙处，还有鱼龙弄白波。
谢橘洲人寄橘:洞庭栽种似潇湘，绿绕人家带夕阳。霜裛露蒸千树熟，浪围风撼一洲香。洪崖遣后名何远，陆绩怀来事更长。藏贮待供宾客好，石榴宜称映舟光。
自贻:心中身外更何猜，坐石看云养圣胎。名在好诗谁逐去，迹依闲处自归来。时添瀑布新瓶水，旋换旃檀旧印灰。晴出寺门惊往事，古松千尺半苍苔。
寄益上人:长想寻君道路遥，乱山霜后火新烧。近闻移住邻衡岳，几度题诗上石桥。古木传声连峭壁，一灯悬影过中宵。风骚味薄谁相爱，欹枕常多梦鲍昭。
行次宜春寄湘西诸友:幸无名利路相迷，双履寻山上柏梯。衣钵祖辞梅岭外，香灯社别橘洲西。云中石壁青侵汉，树下苔钱绿绕溪。我爱远游君爱住，此心他约与谁携。
送略禅者归南岳:林下钟残又拂衣，锡声还独向南飞。千峰冷截冥鸿处，一径险通禅客归。青石上行苔片片，古杉边宿雨霏霏。劳生有愿应回首，忍著无心与物违。
咏怀寄知己:已得浮生到老闲，且将新句拟玄关。自知清兴来无尽，谁道淳风去不还。三百正声传世后，五千真理在人间。此心终待相逢说，时复登楼看暮山。
寄吴拾遗:新竹将谁榷重轻，皎然评里见权衡。非无苦到难搜处，合有清垂不朽名。疏雨晚冲莲叶响，乱蝉凉抱桧梢鸣。野桥闲背残阳立，翻忆苏卿送子卿。
春晴感兴:连旬阴翳晓来晴，水满圆塘照日明。岸草短长边过客，江花红白里啼莺。野无征战时堪望，山有楼台暖好行。桑柘依依禾黍绿，可怜归去是张衡。
谢道友拄杖:翦自南岩瀑布边，寒光七尺乳珠连。持来未入尘埃路，乞与应怜老病年。欹影夜归青石涧，卓痕秋过绿苔钱。他时携上嵩峰顶，把倚长松看洛川。
东林寄别修睦上人:行心乞得见秋风，双履难留去住踪。红叶正多离社客，白云无限向嵩峰。囊中自欠诗千首，身外谁知事几重。此别不能为后约，年华相似逼衰容。
夏日原西避暑寄吟友:热烟疏竹古原西，日日乘凉此杖藜。闲处雨声随霹雳，旱田人望隔虹霓。蝉依独树干吟苦，鸟忆平川渴过齐。别有相招好泉石，瑞花瑶草尽堪携。
怀匡阜:荆州连岁滞游方，拄杖尘封六尺光。洗面有香思石溜，冥心无挠忆山床。闲机但愧时机速，静论须惭世论长。昨夜分明梦归去，薜萝幽径绕禅房。
静坐:绳床欹坐任崩颓，双眼醒醒闭复开。日月更无闲里过，风骚时有静中来。天真自得生难舍，世幻谁惊死不回。何处堪投此踪迹，水边晴去上高台。
寄湘中诸友:碧云诸友尽黄眸，石点花飞更说无。岚翠湿衣松接院，芙蓉薰面寺临湖。沃洲高卧心何僻，匡社长禅兴亦孤。争似楚王文物国，金镳紫绶让前途。
答无愿上人书:郑生驱蹇岘山回，传得安公好信来。千里阻修俱老骨，八行重叠慰寒灰。春残桃李犹开户，雪满松杉始上台。必有南游山水兴，汉江平稳好浮杯。
送胤公归阙:西朝归去见高情，应恋香灯近圣明。关令莫疑非马辩，道安还跨赤驴行。充斋野店蔬无味，洒笠平原雪有声。忍惜文章便闲得，看他趋竞取时名。
感时:忽忽枕前蝴蝶梦，悠悠觉后利名尘。无穷今日明朝事，有限生来死去人。终与狐狸为窟穴，谩师龟鹤养精神。可怜颜子能消息，虚室坐忘心最真。
湖上逸人:澹荡光中翡翠飞，田田初出柳丝丝。吟沿绿岛时逢鹤，醉泛清波或见龟。七泽钓师应识我，中原逐鹿不知谁。秋风水寺僧相近，一径芦花到竹篱。
怀巴陵:垂白堪思大乱前，薄游曾驻洞庭边。寻僧古寺沿沙岸，倚杖残阳落水天。兰蕊蔫菸骚客庙，烟波晴阔钓师船。此时欲买君山住，懒就商人乞个钱。
渚宫谢杨秀才自嵩山相访:嵩峰有客远相寻，尘满麻衣袖苦吟。花尽草长方闭户，道孤身老正伤心。红堆落日云千仞，碧撼凉风竹一林。惆怅雅声消歇去，喜君聊此暂披襟。
荆门寄沈彬:罢趋明圣懒从知，鹤氅褵褷遂性披。道有静君堪托迹，诗无贤子拟传谁。松声白日边行止，日影红霞里梦思。珍重两篇千里达，去年江上雪飞时。
读《阴符经》:绕窗风竹骨轻安，闲借阴符仰卧看。绝利一源真有谓，空劳万卷是无端。清虚可保升云易，嗜欲终知入圣难。三要洞开何用闭，高台时去凭栏干。
寄吴国知旧:淮甸当年忆旅游，衲衣棕笠外何求。城中古巷寻诗客，桥上残阳背酒楼。晴色水云天合影，晚声名利市争头。可怜王化融融里，惆怅无僧似惠休。
移居:上台言任养疏愚，乞与西城水满湖。吹榻好风终日有，趁凉闲客片时无。檀栾翠拥清蝉在，菡萏红残白鸟孤。欲问存思搜抉妙，几联诗许敌三都。
喜彬上人见访:高吟欲继沃州师，千里相寻问课虚。残腊江山行尽处，满衣风雪到闲居。携来律韵清何甚，趣入幽微旨不疏。莫惜天机细捶琢，他时终可拟芙蕖。
送李秀才归湘中:词客携文访病夫，因吟送别忆湘湖。寒消浦溆催鸿雁，暖入溪山养鹧鸪。僧向月中寻岳麓，云从城上去苍梧。君归为问峰前寺，旧住僧房锁在无。
寄吴国西供奉:别来相忆梦多迷，君住东朝我楚西。瑶阙合陪龙象位，春山休记鹧鸪啼。承恩位与千官别，应制才将十子齐。几笑远公慵送客，殷勤只到寺前溪。
谢人惠端溪砚:端人凿断碧溪浔，善价争教惜万金。砻琢已曾经敏手，研磨终见透坚心。安排得主难移动，含贮随时任浅深。保重更求装钿匣，闲将濡染寄知音。
送吴先辈赴京:烟霄已遂明经第，江汉重来问苦吟。托兴偶凭风月远，忘机终在寂寥深。千篇未听常徒口，一字须防作者心。此日与君聊话别，老身难约更相寻。
和西蜀可准大师远寄之什:莫知何路去追攀，空想人间出世间。杜口已同居士室，传心休问祖师山。禅中不住方为定，说处无生始是闲。珍重希音远相寄，乱峰西望叠孱颜。
荆门暮冬与节公话别:漳河湘岸柳关头，离别相逢四十秋。我忆黄梅梦南国，君怀明主去东周。几程霜雪经残腊，何处封疆过旧游。好及春风承帝泽，莫忘衰朽卧林丘。
贺孙支使郎中迁居:别认公侯礼上才，筑金何啻旧燕台。地连东阁横头买，门对西园正面开。不隔红尘趋棨戟，只拖珠履赴尊罍。应逢明月清霜夜，闲领笙歌宴此来。
庭际新移松竹:三茎瘦竹两株松，瑟瑟悠悠韵且同。抱节乍离新涧雪，盘根远别旧林风。岁寒相倚无尘地，荫影分明有月中。更待阳和信催促，碧梢青杪看凌空。
荆门寄题禅月大师影堂:泽国闻师泥日后，蜀王全礼葬馀灰。白莲塔向清泉锁，禅月堂临锦水开。西岳千篇传古律，南宗一句印灵台。不堪只履还西去，葱岭如今无使回。
贺雪:上清凝结下乾坤，为瑞为祥表致君。日月影从光外过，山河形向静中分。歌扬郢路谁同听，声洒梁园客共闻。堪想画堂帘卷次，轻随舞袖正纷纷。
荆州寄贯微上人:旧斋休忆对松关，各在王侯顾遇间。命服已沾天渥泽，衲衣犹拥祖斓斑。相思莫救烧心火，留滞难移压脑山。得失两途俱不是，笑他高卧碧孱颜。
送休师归长沙宁觐:高堂亲老本师存，多难长悬两处魂。已说战尘消汉口，便随征棹别荆门。晴吟野阔无耕地，晚宿湾深有钓村。他日更思衰老否，七年相伴琢诗言。
江上夏日:无处清阴似剡溪，火云奇崛倚空齐。千山冷叠湖光外，一扇凉摇楚色西。碧树影疏风易断，绿芜平远日难低。故园旧寺临湘水，斑竹烟深越鸟啼。
渚宫春日因怀有作:旧业树连湘树远，家山云与岳云平。僧来已说无耕钓，雁去那知有弟兄。客思莫牵蝴蝶梦，乡心自忆鹧鸪声。沙头南望堪肠断，谁把归舟载我行。
松化为石（近闻金华山古松化为石）:盘根几耸翠崖前，却偃凌云化至坚。乍结精华齐永劫，不随凋变已千年。逢贤必用镌辞立，遇圣终将刻印传。肯似荆山凿馀者，藓封顽滞卧岚烟。
寄澧阳吴使君:南客西来话使君，涔阳风雨变行春。四邻耕钓趋仁政，千里烟花压路尘。去兽未胜除狡吏，还珠争似复逋民。红兰浦暖携才子，烂醉连题赋白蘋。
湘江送客:湘江秋色湛如冰，楚客离怀暮不胜。千里碧云闻塞雁，几程青草见巴陵。寒涛响叠晨征橹，岸苇丛明夜泊灯。鹦鹉洲边若回首，为思前事一扪膺。
暮游岳麓寺:寺楼高出碧崖棱，城里谁知在上层。初雪洒来乔木暝，远禽飞过大江澄。闲消不睡怜长夜，静照无言谢一灯。回首何边是空地，四村桑麦遍丘陵。
林下留别道友:住亦无依去是闲，何心终恋此林间。片云孤鹤东西路，四海九州多少山。静坐趁凉移树影，兴随题处著苔斑。秋来洗浣行衣了，还尔邻僧旧竹关。
乱后江西过孙鲂旧居因寄:旧游重到倍悲凉，吟忆同人倚寺墙。何处暮蝉喧逆旅，此中山鸟噪垂杨。寰区有主权兵器，风月无人掌桂香。欲寄此心空北望，塞鸿天末失归行。
萤:透窗穿竹住还移，万类俱闲始见伊。难把寸光藏暗室，自持孤影助明时。空庭散逐金风起，乱叶争投玉露垂。后代儒生懒收拾，夜深飞过读书帷。
湘中送翁员外归闽:船满琴书与酒杯，清湘影里片帆开。人归南国乡园去，雁逐西风日夜来。天势渐低分海树，山程欲尽见城台。此身未别江边寺，犹看星郎奉诏回。
寄居道林寺作:岚湿南朝殿塔寒，此中因得谢尘寰。已同庭树千株老，未负溪云一片闲。石镜旧游临皎洁，岳莲曾上彻孱颜。如今衰飒成多病，黄叶风前昼掩关。
沙鸥:暖傍渔船睡不惊，可怜孤洁似华亭。晚来湾浦冲平碧，晴过汀洲拂浅青。翡翠静中修羽翼，鸳鸯闲处事仪形。何如飞入汉宫里，留与兴亡作典经。
和翁员外题马太傅宅贾相公井:飞尘不敢下相干，暗脉傍应润牡丹。心任短长投玉绠，底须三五映金盘。神工旧制泓澄在，天泽时加潋滟寒。太傅欲旌前古事，星郎属思久凭栏。
看云:何峰触石湿苔钱，便逐高风离瀑泉。深处卧来真隐逸，上头行去是神仙。千寻有影沧江底，万里无踪碧落边。长忆旧山青壁里，绕庵闲伴老僧禅。
对雪寄荆幕知己:猛势微开万里清，月中看似日中明。此时鸥鹭无人见，何处关山有客行。郢唱转高谁敢和，巴歌相顾自销声。江斋卷箔含毫久，应想梁王礼不经。
送相里秀才赴举:两上东堂不见春，文明重去有谁亲。曾逢少海尊前客，旧是神仙会里人。已遂风云催化羽，却将雷电助烧鳞。明年自此登龙后，回首荆门一路尘。
荆门疾中喜谢尊师自南岳来、相里秀才自京至:闲堂昼卧眼初开，强起徐行绕砌苔。鹤氅人从衡岳至，鹑衣客自洛阳来。坐闻邻树栖幽鸟，吟觉江云发早雷。西笑东游此相别，两途消息待谁回。
吟兴自述:前习都由未尽空，生知雅学妙难穷。一千首出悲哀外，五十年销雪月中。兴去不妨归静虑，情来何止发真风。曾无一字干声利，岂愧操心负至公。
送谢尊师自南岳出入京:曾听鹿鸣逢世乱，因披羽服隐衡阳。几多事隔丹霄兴，三十年成两鬓霜。芝朮未甘销勇气，风骚无那激刚肠。中朝旧有知音在，可是悠悠入帝乡。
送司空学士赴京:弘文初命下江边，难恋沙鸥与钓船。蓝绶乍称新学士，白衫初脱旧神仙。龙山送别风生路，鸡树从容雪照筵。重谒往年金榜主，便将才术佐陶甄。
春寄尚颜:含桃花谢杏花开，杜宇新啼燕子来。好事可能无分得，名山长似有人催。檐声未断前旬雨，电影还连后夜雷。心迹共师争几许，似人嫌处自迟回。
寄梁先辈:慈恩塔下曲江边，别后多应梦到仙。时去与谁论此事，乱来何处觅同年。陈琳笔砚甘前席，角里烟霞待共眠。爱惜麻衣好颜色，未教朱紫污天然。
荆渚偶作:无味吟诗即把经，竟将疏野访谁行。身依江寺庭无树，山绕天涯路有兵。竹瓦雨声漂永日，纸窗灯焰照残更。从容一觉清凉梦，归到龙潭扫石枰。
城中晚夏思山:葛衣沾汗功虽健，纸扇摇风力甚卑。苦热恨无行脚处，微凉喜到立秋时。竹轩静看蜘蛛挂，莎径闲听蟋蟀移。天外有山归即是，岂同游子暮何之。
忆旧山:谁请衰羸住北州，七年魂梦旧山丘。心清槛底潇湘月，骨冷禅中太华秋。高节未闻驯虎豹，片言何以傲王侯。应须脱洒孤峰去，始是分明个剃头。
寄体休:南州君去为寻医，病色应除似旧时。久别莫忘庐阜约，却来须有洞庭诗。金陵往岁同窥井，岘首前秋共读碑。两处山河见兴废，相思更切卧云期。
过陆鸿渐旧居:楚客西来过旧居，读碑寻传见终初。佯狂未必轻儒业，高尚何妨诵佛书。种竹岸香连菡萏，煮茶泉影落蟾蜍。如今若更生来此，知有何人赠白驴。
寄怀钟陵旧游因寄知己:洗井僧来说旧游，西江东岸是城楼。昔年淹迹因王化，长日凭栏看水流。真观上人栖树石，陈陶处士在林丘。终拖老病重寻去，得到匡庐死便休。
遣怀:病肠休洗老休医，七十能饶百岁期。不死任还蓬岛客，无生自有雪山师。浮云聚散俱关虑，明月相逢好展眉。既兆未萌闲酌度，不如中抱是寻思。
怀武陵因寄幕中韩先辈、何从事:武陵嘉致迹多幽，每见图经恨白头。溪浪碧通何处去，桃花红过郡前流。常闻相幕鸳鸿兴，日向神仙洞府游。凿井耕田人在否，如今天子正征搜。
赠樊处士:小子声名天下知，满簪霜雪白麻衣。谁将一著争先后，共向长安定是非。有路未曾迷日用，无贪终不乱天机。闲寻道士过仙观，赌得黄庭两卷归。
荆渚逢禅友:泽国相逢话一宵，云山偶别隔前朝。社思匡岳无宗炳，诗忆扬州有鲍昭。晨野黍离春漠漠，水天星粲夜遥遥。闲吟莫忘传心祖，曾立阶前雪到腰。
送僧归洛中:赤日彤霞照晚坡，东州道路兴如何。蝉离楚柳鸣犹少，叶到嵩云落渐多。海内自为闲去住，关头谁问旧经过。叮咛与访春山寺，白乐天真在也么。
道林寓居:秋泉一片树千株，暮汲寒烧外有馀。青嶂这边来已熟，红尘那畔去应疏。风骚未肯忘雕琢，潇洒无妨更剃除。即问沃州开士僻，爱禽怜骏意何如。
仙掌:峭形寒倚夕阳天，毛女莲花翠影连。云外自为高出手，人间谁合斗挥拳。鹤抛青汉来岩桧，僧隔黄河望顶烟。晴露红霞长满掌，只应栖托是神仙。
中秋月:空碧无云露湿衣，群星光外涌清规。东楼莫碍渐高势，四海待看当午时。还许分明吟皓魄，肯教幽暗取丹枝。可怜半夜婵娟影，正对五侯残酒池。
送禅者游南岳:忽随南棹去衡阳，谁住江边树下房。尘梦是非都觉了，野云心地更何妨。渐临瀑布听猿思，却背岣嵝有雁行。想到中峰上层寺，石窗秋霁见潇湘。
闻道林诸友尝茶因有寄:枪旗冉冉绿丛园，谷雨初晴叫杜鹃。摘带岳华蒸晓露，碾和松粉煮春泉。高人梦惜藏岩里，白硾封题寄火前。应念苦吟耽睡起，不堪无过夕阳天。
将归旧山留别错公:旧峰前昨下来时，白石丛丛间紫薇。章句不堪歌有道，溪山只合退无机。云含暧态晴犹在，鹤养闲神昼不飞。欲去更思过丈室，二年频此揖清晖。
闻尚颜上人创居有寄:麓山南面橘洲西，别构新斋与竹齐。野客已闻将鹤赠，江僧未说有诗题。窗临杳霭寒千嶂，枕遍潺湲月一溪。可想乍移禅榻处，松阴冷湿壁新泥。
庚午岁九日作:门底秋苔嫩似蓝，此中消息兴何堪。乱离偷过九月九，头尾算来三十三。云影半晴开梦泽，菊花微暖傍江潭。故人今日在不在，胡雁背风飞向南。
逢进士沈彬:欲话趋时首重骚，因君倍惜剃头刀。千般贵在能过达，一片心闲不那高。山叠好云藏玉鸟，海翻狂浪隔金鳌。时应记得长安事，曾向文场属思劳。
闻王员外新恩有寄:欲退无因贵逼来，少仪官美右丞才。青袍早许淹花幕，霜简方闻谢柏台。金诺静宜资讲诵，玉山寒称奉尊罍。西峰有客思相贺，门隔潇湘雪未开。
秋夕言怀寄所知:休问蒙庄材不材，孤灯影共傍寒灰。忘筌话道心甘死，候体论诗口懒开。窗外风涛连建业，梦中云水忆天台。相疏却是相知分，谁讶经年一度来。
答禅者:五老峰前相遇时，两无言语只扬眉。南宗北祖皆如此，天上人间更问谁。山衲静披云片片，铁刀凉削鬓丝丝。闲吟莫学汤从事，抛却袈裟负本师。
寄尚颜（公受徐州薛尚书见知）:莫向孤峰道息机，有人偷眼羡吾师。满身光化年前宠，几轴开平岁里诗。北阙故人随丧乱，南山旧寺在参差。清吟但忆徐方政，应恨当时不见时。
梓栗杖送人:禅家何物赠分襟，只有天台杖一寻。拄去客归青洛远，采来僧入白云深。游山曾把探龙穴，出世期将指佛心。此日江边赠君后，却携筇杖向东林。
寄朗陵二禅友:潇湘曾宿话诗评，荆楚连秋阻野情。金锡罢游双鬓白，铁盂终守一斋清。篇章老欲齐高手，风月闲思到极精。南望山门石何处，沧浪云梦浸天横。
灯:幽光耿耿草堂空，窗隔飞蛾恨不通。红烬自凝清夜朵，赤心长谢碧纱笼。云藏水国城台里，雨闭松门殿塔中。金屋玉堂开照睡，岂知萤雪有深功。
寄金陵幕中李郎中:龙门支派富才能，年少飞翔便大鹏。久待尊罍临铁瓮，又从幢节镇金陵。精神一只秋空鹤，骚雅千寻夏井冰。长忆相招宿华馆，数宵忘寝尽寒灯。
寄韩蜕秀才:松门高不似侯门，藓径鞋踪触处分。远事即为无害鸟，多闲便是有情云。那忧宠辱来惊我，且寄风骚去敌君。知伴李膺琴酒外，绛纱闲卷共论文。
湘中春兴:雨歇江明苑树干，物妍时泰恣游盘。更无轻翠胜杨柳，尽觉浓华在牡丹。终日去还抛寂寞，绕池回却凭栏干。红芳片片由青帝，忍向西园看落残。
送错公、栖公南游:洪偃汤休道不殊，高帆共载兴何俱。北京丧乱离丹凤，南国烟花入鹧鸪。明月团圆临桂水，白云重叠起苍梧。威仪本是朝天士，暂向辽荒住得无。
寄南岳诸道友:南望衡阳积瘴开，去年曾踏雪游回。谩为楚客蹉跎过，却是边鸿的当来。乳窦孤明含海日，石桥危滑长春苔。终寻十八高人去，共坐苍崖养圣胎。
送韩蜕秀才赴举:槐花馆驿暮尘昏，此去分明吏部孙。才器合居科第首，风流幸是缙绅门。春和洛水清无浪，雪洗高峰碧断根。堪想都人齐指点，列仙相次上昆仑。
溪居寓言:秋蔬数垄傍潺湲，颇觉生涯异俗缘。诗兴难穷花草外，野情何限水云边。虫声绕屋无人语，月影当松有鹤眠。寄向东溪老樵道，莫催丹桂博青钱。
遣怀:诗病相兼老病深，世医徒更费千金。馀生岂必虚抛掷，未死何妨乐咏吟。流水不回休叹息，白云无迹莫追寻。闲身自有闲消处，黄叶清风蝉一林。
自湘中将入蜀留别诸友:巾舄初随入蜀船，风帆吼过洞庭烟。七千里路到何处，十二峰云更那边。巫女暮归林淅沥，巴猿吟断月婵娟。来年五月峨嵋雪，坐看消融满锦川。
送人入蜀:何必闲吟蜀道难，知君心出嶮巇间。寻常秋泛江陵去，容易春浮锦水还。两面碧悬神女峡，几重青出丈人山。文君酒市逢初雪，满贳新沽洗旅颜。
酬庐山张处士:发枯身老任浮沉，懒泥秋风更役吟。新事向人堪结舌，旧诗开卷但伤心。苔床卧忆泉声绕，麻履行思树影深。终谢柴桑与彭泽，醉游闲访入东林。
寄岘山道人:凤门高对鹿门青，往岁经过恨未平。辩鼎上人方话道，卧龙丞相忽追兵。炉峰已负重回计，华岳终悬未去情。闻说东周天子圣，会摇金锡却西行。
送王处士游蜀:又挂寒帆向锦川，木兰舟里过残年。自修姹姹炉中物，拟作飘飘水上仙。三峡浪喧明月夜，万州山到夕阳天。来年的有荆南信，回札应缄十色笺。
怀金陵李推官僧自牧:秣陵长忆共吟游，儒释风骚道上流。莲幕少年轻谢脁，雪山真子鄙汤休。也应有作怀清苦，莫谓无心过白头。欲附别来千万意，病身初起向残秋。
寄寻萍公:闻在湓城多寄住，随时谈笑浑尘埃。孤峰恐忆便归去，浮世要看还下来。万顷野烟春雨断，九条寒浪晚窗开。虎溪桥上龙潭寺，曾此相寻踏雪回。
得李推官近寄怀:荆门前岁使乎回，求得星郎近制来。连日借吟终不已，一灯忘寝又重开。秋风漫作牵情赋，春草真为入梦才。堪笑陈宫诸狎客，当时空有个追陪。
对菊:蝶醉风狂半折时，冷烟清露压离披。欲倾琥珀杯浮尔，好把茱萸朵配伊。孔雀毛衣应者是，凤凰金翠更无之。何因栽向僧园里，门外重阳过不知。
忆东林因送二生归:好向东林度此生，半天山脚寺门平。红霞嶂底潺潺色，清夜房前瑟瑟声。偶别十年成瞬息，欲来千里阻刀兵。可怜二子同归兴，南国烟花路好行。
渚宫西城池上居:城东移锡住城西，绿绕春波引杖藜。翡翠满身衣有异，鹭鸶通体格非低。风摇柳眼开烟小，暖逼兰芽出土齐。犹有幽深不相似，剡溪乘棹入耶溪。
中秋夕怆怀寄荆幕孙郎中:白莲香散沼痕干，绿筱阴浓藓地寒。年老寄居思隐切，夜凉留客话时难。行僧尽去云山远，宾雁同来泽国宽。时谢孔璋操檄外，每将空病问衰残。
酬湘幕徐员外见寄:东海儒宗事业全，冰棱孤峭类神仙。诗同李贺精通鬼，文拟刘轲妙入禅。珠履早曾从相府，玳簪今又别官筵。篇章几谢传西楚，空想雄风度十年。
寄蜀国广济大师:冰压霜坛律格清，三千传授尽门生。禅心尽入空无迹，诗句闲搜寂有声。满国繁华徒自乐，两朝更变未曾惊。终思相约岷峨去，不得携筇一路行。
答献上人卷:衲衣禅客袖篇章，江上相寻共感伤。秦甸乱来栖白没，杼山空后皎然亡。清留岛月秋凝露，苦寄巴猿夜叫霜。珍重南宗好才子，灰心冥目外无妨。
怀体休上人:仲宣楼上望重湖，君到潇湘得健无。病遇何人分药饵，诗逢谁子论功夫。杉萝寺里寻秋早，橘柚洲边度日晡。许送自身归华岳，待来朝暮拂瓶盂。
招湖上兄弟:去岁得君消息在，两凭人信过重湖。忍贪风月当年少，不寄音书慰老夫。药鼎近闻传秘诀，诗门曾说拥寒炉。汉江江路西来便，好傍扁舟访我无。
江居寄关中知己:多病多慵汉水边，流年不觉已皤然。旧栽花地添黄竹，新陷盆池换白莲。雪月未忘招远客，云山终待去安禅。八行书札君休问，不似风骚寄一篇。
中秋十五夜寄人:高河瑟瑟转金盘，喷露吹光逆凭栏。四海鱼龙精魄冷，五山鸾鹤骨毛寒。今宵尽向圆时望，后夜谁当缺处看。何事清光与蟾兔，却教才小少留难。
谢人自钟陵寄纸笔:故人犹忆苦吟劳，所惠何殊金错刀。霜雪剪栽新剡硾，锋铓管束本宣毫。知君倒箧情何厚，借我临池价斗高。词客分张看欲尽，不堪来处隔秋涛。
题玉泉寺:高韵双悬张曲江，联题兼是孟襄阳。后人才地谁称短，前辈经天尽负长。胜景饱于闲采拾，灵踪销得正思量。时移两板成尘迹，犹挂吾师旧影堂。
看金陵图:六朝图画战争多，最是陈宫计数讹。若爱苍生似歌舞，隋皇自合耻干戈。
寄南岳泰禅师:江头默想坐禅峰，白石山前万丈空。山下猎人应不到，雪深花鹿在庵中。
片云:水底分明天上云，可怜形影似吾身。何妨舒作从龙势，一雨吹销万里尘。
寄清溪道者:万重千叠红霞嶂，夜烛朝香白石龛。常寄溪窗凭危槛，看经影落古龙潭。
病中勉送小师往清凉山礼大圣:丰衣足食处莫住，圣迹灵踪好遍寻。忽遇文殊开慧眼，他年应记老师心。
谢人惠拄杖:何处云根采得来，黑龙狂欲作风雷。知师念我形骸老，教把经行拄绿苔。
送楚云上人往南岳刺血写《法华经》:剥皮刺血诚何苦，欲写灵山九会文。十指沥干终七轴，后来求法更无君。
送胎发笔寄仁公:内唯胎发外秋毫，绿玉新栽管束牢。老病手疼无那尔，却资年少写风骚。
谢西川昙域大师玉箸篆书:玉箸真文久不兴，李斯传到李阳冰。正悲千载无来者，果见僧中有个僧。
偶作寄王秘书:七丝湘水秋深夜，五字河桥日暮时。借问秘书郎此意，静弹高咏有谁知。
谢人惠纸:烘焙几工成晓雪，轻明百幅叠春冰。何消才子题诗外，分与能书贝叶僧。
答文胜大师清柱书:才把文章干圣主，便承恩泽换禅衣。应嫌六祖传空衲，只向曹溪求息机。
寄怀曾口寺文英大师:著紫袈裟名已贵，吟红菡萏价兼高。秋风曾忆西游处，门对平湖满白涛。
怀道林寺道友:四绝堂前万木秋，碧参差影压湘流。闲思宋杜题诗板，一日凭栏到夜休。
辞主人绝句四首。放鹤:华亭来复去芝田，丹顶霜毛性可怜。纵与乘轩终误主，不如还放却辽天。
辞主人绝句四首。放猿:堪忆春云十二峰，野桃山杏摘香红。王孙可念愁金锁，从放断肠明月中。
辞主人绝句四首。放鹭鸶:白萍红蓼碧江涯，日暖双双立睡时。顾揭金笼放归去，却随沙鹤斗轻丝。
辞主人绝句四首。放鹦鹉:陇西苍巘结巢高，本为无人识翠毛。今日笼中强言语，乞归天外啄含桃。
善哉行:大鹏刷翮谢溟渤，青云万层高突出。下视秋涛空渺瀰，旧处鱼龙皆细物。人生在世何容易，眼浊心昏信生死。愿除嗜欲待身轻，携手同寻列仙事。
苦热行:离宫划开赤帝怒，喝出六龙奔日驭。下土熬熬若煎煮，苍生惶惶无处处。火云峥嵘焚泬寥，东皋老农肠欲焦。何当一雨苏我苗，为君击壤歌帝尧。
城中怀山友:春城来往桃李碧，暖艳红香断消息。吾徒自有山中邻，白昼冥心坐岚壁。
寄南岳白莲道士能于长啸:猿猱休啼月皎皎，蟋蟀不吟山悄悄。大耳仙人满颔须，醉倚长松一声啸。
古剑歌:古人手中铸神物，百炼百淬始提出。今人不要强硎磨，莲锷星文未曾没。一弹一抚闻铮铮，老龙影夺秋灯明。何时得遇英雄主，用尔平治天下去。
赠岩居僧:石如麒麟岩作室，秋苔漫坛净于漆。袈裟盖头心在无，黄猿白猿啼日日。
轻薄行:玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日沉月上且斗鸡，醉来莫问天高低。伯阳道德何唾咦，仲尼礼乐徒卑栖。
送人往长沙:荆门归路指湖南，千里风帆兴可谙。好听鹧鸪啼雨处，木兰舟晚泊春潭。
偶题:时事懒言多忌讳，野吟无主若纵横。君看三百篇章首，何处分明著姓名。
寄山中叟:青泉碧树夏风凉，紫蕨红粳午爨香。应笑晨持一盂苦，腥膻市里叫家常。
赠琴客:曾携五老峰前过，几向双松石上弹。此境此身谁更爱，掀天羯鼓满长安。
勉吟僧:千途万辙乱真源，白昼劳形夜断魂。忍著袈裟把名纸，学他低折五侯门。
送人归华下:莲花峰翠湿凝秋，旧业园林在下头。好束诗书且归去，而今不爱事风流。
夏日城中作二首:三面僧邻一面墙，更无风路可吹凉。他年舍此归何处，青壁红霞裹石房。竹低莎浅雨濛濛，水槛幽窗暑月中。有境牵怀人不会，东林门外翠横空。
默坐:灯引飞蛾拂焰迷，露淋栖鹤压枝低。冥心坐满蒲团稳，梦到天台过剡溪。
水边行:身著袈裟手杖藤，水边行止不妨僧。禽栖日落犹孤立，隔浪秋山千万层。
寄郑谷郎中:人间近遇风骚匠，鸟外曾逢心印师。除此二门无别妙，水边松下独寻思。
翡翠:水边飞去青难辨，竹里归来色一般。磨吻鹰鹯莫相害，白鸥鸿鹤满沙滩。
与节供奉大德游京口寺留题:柳岸晴缘十里来，水边精舍绝尘埃。煮茶尝摘兴何极，直至残阳未欲回。
谢荆幕孙郎中见示《乐府歌集》二十八字:长吉才狂太白颠，二公文阵势横前。谁言后代无高手，夺得秦皇鞭鬼鞭。
谢《阴符经》勉送藏休上人二首:事遂鼎湖遗剑履，时来渭水掷鱼竿。欲知贤圣存亡道，自向心机反覆看。一林霜雪未沾头，争遣藏休肯便休。学尽世间难学事，始堪随处任虚舟。
幽斋偶作:幽院才容个小庭，疏篁低短不堪情。春来犹赖邻僧树，时引流莺送好声。
赠念《法华经》僧:万境心随一念平，红芙蓉折爱河清。持经功力能如是，任驾白牛安稳行。
对菊:无艳无妖别有香，栽多不为待重阳。莫嫌醒眼相看过，却是真心爱淡黄。
闭门:正是闭门争合闭，大家开处不须开。还防朗月清风夜，有个诗人相访来。
勉送吴国三五新戒归:法王遗制付仁王，难得难持劫数长。努力只须坚守护，三千八万是垣墙。
夏日寄清溪道者:老病不能求药饵，朝昏只是但焚烧。不知谁为收灰骨，垒石栽松傍寺桥。
送惠空北游:君向岘山游圣境，我将何以记多才。叮咛堕泪碑前过，写取斯文寄我来。
寄怀归州马判官:三年为倅兴何长，归计应多事少忙。又见秋风霜裛树，满山椒熟水云香。
观荷叶露珠:霏微晓露成珠颗，宛转田田未有风。任器方圆性终在，不妨翻覆落池中。
苦热怀玉泉寺寄仁上人:火云如烧接苍梧，原野烟连大泽枯。谩费葛衫葵扇力，争禁泉石润肌肤。
观盆池白莲:素萼金英喷露开，倚风凝立独徘徊。应思潋滟秋池底，更有归天伴侣来。
答长沙丁秀才书:月月便车奔帝阙，年年贡士过荆台。如何三度槐花落，未见故人携卷来。
戒小师:不肯吟诗不听经，禅宗异岳懒游行。他年白首当人问，将底言谈对后生。
题旧拄杖:亲采匡庐瀑布西，层崖悬壁更安梯。携行三十年吟伴，未有诗人□□□。
酬欧阳秀才卷:三十篇多十九章，□声风力撼疏篁。不堪更有精搜处，谁见萧萧雨夜堂。
闻雁:潇湘浦暖全迷鹤，逻逤川寒只有雕。谁向孤舟忆兄弟，坐看连雁度横桥。
送高丽二僧南游:日边乡井别年深，中国灵踪欲遍寻。何处碧山逢长老，分明认取祖师心。
谢猿皮:贵向猎师家买得，携来乞与坐禅床。不知摘月秋潭畔，曾对何人啼断肠。
酬光上人:禅言难后到诗言，坐石心同立月魂。应记前秋会吟处，五更犹在老松根。
送僧归日本:日东来向日西游，一钵闲寻遍九州。却忆鸡林本师寺，欲归还待海风秋。
庚午岁十五夜对月:海澄空碧正团圆，吟想玄宗此夜寒。玉兔有情应记得，西边不见旧长安。
红蔷薇花:晴日当楼晓香歇，锦带盘空欲成结。莺声渐老柳飞时，狂风吹落猩猩血。
贻九华上人:一法传闻继老能，九华闲卧最高层。秋钟尽后残阳暝，门掩松边雨夜灯。
寄赓匡图兄弟:僧外闲吟乐最清，年登八十丧南荆。风骚作者为商确，道去碧云争几程。
自纪:诸机忘尽未忘诗，似向诗中有所依。远境等闲支枕觅，空山容易杖藜归。清猿一一居林叫，白鸟双双避钓飞。欲画净名居士像，焚香愿见陆探微。
怀智栖上人:临水登山自有期，不同游子暮何之。闲眠默坐身堪赏，已去还来事可知。林鸟隔云飞一饷，草虫和雨叫多时。思君最易令人老，倚槛空吟所寄诗。
峡中酬荆南郑准:山斋西向蜀江濆，四载安居复有群。风雁势高犹可见，雪猿声苦不堪闻。新诗写出难胜宝，破衲披行却类云。每喜溯流宾客说，元瑜刀笔润雄军。
寄荆门郑准:传衣传钵理难论，绮靡销磨二雅尊。不许姓名留月观，终携瓶锡去云门。窗间挂烛通宵在，竹上题诗隔岁存。珍重荆门郑从事，十年同受景升恩。
将欲再游荆渚留辞岐下司徒:竹锡铜瓶配衲衣，殷公楼畔偶然离。白莲几看从开日，明月长吟到落时。活计本无桑柘润，疏慵寻有水云资。今朝回去精神别，为得头厅宰相诗。
秋夜吟:梧桐雨畔夜愁吟，抖擞衣裾藓色侵。枉道一生无系着，湘南山水别人寻。
再宿京口禅院:滩声依旧水溶溶，岸影参差对梵宫。楚树七回凋旧叶，江人两至宿秋风。蟾蜍竹老摇疏白，菡萏池干落碎红。多病支郎念行止，晚年生计转如蓬。
赠方干:盛名传出自皇州，一举参差便缩头。月里岂无攀桂分，湖中刚爱钓鱼休。童偷诗藁呈邻叟，客乞书题谒郡侯。独泛短舟何限景，波涛西接洞庭秋。
桐花鸟:五色毛衣比凤雏，深花丛里只如无。美人买得偏怜惜，移向金钗重几铢。
怀齐己:鬓髯秋景两苍苍，静对茅斋一炷香。病后身心俱澹泊，老来朋友半凋伤。峨眉山色侵云直，巫峡滩声入夜长。犹喜深交有支遁，时时音信到松房。
垓下怀古:缅想咸阳事可嗟，楚歌哀怨思无涯。八千子弟归何处，万里鸿沟属汉家。弓指阵前争日月，血流垓下定龙蛇。拔山力尽乌江水，今古悠悠空浪花。
武昌怀古:战国城池尽悄然，昔人遗迹遍山川。笙歌罢吹几多日，台榭荒凉七百年。蝉响夕阳风满树，雁横秋岛雨漫天。堪嗟世事如流水，空见芦花一钓船。
忆庐山旧居:粗衣粝食老烟霞，勉把衰颜惜岁华。独鹤只为山客伴，闲云常在野僧家。丛生嫩蕨粘松粉，自落干薪带藓花。明月清风旧相得，十年归恨可能赊。
题栖霞寺僧房:名山不取买山钱，任构花宫近碧巅。松桧老依云里寺，楼台深锁洞中天。风经绝嶂回疏雨，石倚危屏挂落泉。欲结茅庵共师住，肯饶多少薜萝烟。
山中作:席帘高卷枕高欹，门掩垂萝蘸碧溪。闲把史书眠一觉，起来山日过松西。
织妇:蓬鬓蓬门积恨多，夜阑灯下不停梭。成缣犹自陪钱纳，未直青楼一曲歌。
简寂观:正同高士坐烟霞，思著闲忙又是嗟。碧岫观中人似鹤，红尘路上事如麻。石肥滞雨添苍藓，松老涵风落翠花。莫道此间无我分，遗民长在惠持家。
投谒齐己:隔岸红尘忙似火，当轩青嶂冷如冰。烹茶童子休相问，报道门前是衲僧。
赋残雪:六出奇花已住开，郡城相次见楼台。时人莫把和泥看，一片飞从天上来。
暮春送人:折柳亭边手重携，江烟澹澹草萋萋。杜鹃不解离人意，更向落花枝上啼。
寒林石屏:草堂无物伴身闲，惟有屏风枕簟间。本向他山求得石，却于石上看他山。
对御书后一绝:通神笔法得玄门，亲入长安谒至尊。莫怪出来多意气，草书曾悦圣明君。
题英禅师:将知德行异寻常，每见持经在道场。欲识用心精洁处，一瓶秋水一炉香。
春日旅怀呈知己:生涯万事有苍苍，应任流萍便越乡。春水独行人渐远，故园归梦夜空长。一声隔浦猿啼处，数滴惊心泪满裳。不为知音皆鲍叔，信谁江上去茫茫。
柳:今古凭君一赠行，几回折尽复重生。五株斜傍渊明宅，千树低垂太尉营。临水带烟藏翡翠，倚风兼雨宿流莺。隋皇堤畔依依在，曾惹当时歌吹声。
三峡闻猿:谁向兹来不恨生，声声都是断肠声。七千里外一家住，十二峰前独自行。瘴雨晚藏神女庙，蛮烟寒锁夜郎城。凭君且听哀吟好，会待青云道路平。
灯:钟断危楼鸟不飞，荧荧何处最相宜。香然水寺僧开卷，笔写春帏客著诗。忽尔思多穿壁处，偶然心尽断缨时。孙康勤苦谁能念，少减馀光借与伊。
题伍相庙:苍苍古庙映林峦，漠漠烟霞覆古坛。精魄不知何处在，威风犹入浙江寒。
古梅:火虐风饕水渍根，霜皴雪皱古苔痕。东风未肯随寒暑，又蘖清香与返魂。
句:惟有樽前今夜月，当时曾照堕楼人。梧桐叶老蝉声死，一夜洞庭波上风。
答宋之问:时既暮兮节欲春，山林寂兮怀幽人。登奇峰兮望白云，怅缅邈兮象欲纷。白云悠悠去不返，寒风飕飕吹日晚。不见其人谁与言，归坐弹琴思逾远。
谒尧帝庙（桂州尧庙有开元二年弥明谒尧诗，自宋镌石）:祖龙开国尽遐荒，庙建唐尧镇此邦。山卷白云朝帝座，林疏红日列仙幢。巍巍圣迹陵松峤，荡荡恩波洽桂江。瞻仰威灵共回首，紫霞深处锁轩窗。
临化示弟子:我本无形暂有形，偶来人世逐营营。轮回债负今还毕，搔首翛然归上清。
元白席上作（一作吕岩遇钟离先生作）:生在儒家遇太平，悬缨垂带布衣轻。谁能世路趋名利，臣事玉皇归上清。
自咏二首:寂寂凝神太极初，无心应物等空虚。性修自性非求得，欲识真人只是渠。学道全真在此生，何须待死更求生。今生不了无生理，纵复生知那处生。
初月:始看东上又西浮，圆缺何曾得自由。照物不能长似镜，当天多是曲如钩。定无列宿敢争耀，好伴晴河相映流。直使奔波急于箭，只应白尽世间头。
题仙居观:往岁真人朝玉皇，四真三代住繁阳。初开九鼎丹华熟，继蹑五云天路长。烟锁翠岚迷旧隐，池凝寒镜贮秋光。时从白鹿岩前往，应许潜通不死乡。
题鸿都观:亡吴霸越已功全，深隐云林始学仙。鸾鹤自飘三蜀驾，波涛犹忆五湖船。双溪夜月明寒玉，众岭秋空敛翠烟。也有扁舟归去兴，故乡东望思悠然。
题都庆观:三仙一一驾红鸾，仙去云闲绕古坛。炼药旧台空处所，挂衣乔木两摧残。清风岭接猿声近，白石溪涵水影寒。二十四峰皆古隐，振缨长往亦何难。
赠将军:□□□□□□□，□□□□□□□。八表顺风惊雨露，四溟随剑息波涛。手扶北极鸿图永，云卷长天圣日高。未会汉家青史上，韩彭何处有功劳。
题鹤鸣山:五气云龙下泰清，三天真客已功成。人间回首山川小，天上凌云剑佩轻。花拥石坛何寂寞，草平辙迹自分明。鹿裘高士如相遇，不待岩前鹤有声。
题空明洞:窅然灵岫五云深，落翮标名振古今。芝朮迎风香馥馥，松柽蔽日影森森。从师只拟寻司马，访道终期谒奉林。欲问空明奇胜处，地藏方石恰如金。
题北平沼:桐柏真人曾此居，焚香厓下诵灵书。朝回时宴三山客，涧尽闲飞五色鱼。天柱一峰凝碧玉，神灯千点散红蕖。宝芝常在知谁得，好驾金蟾入太虚。
题平盖沼:势压长江空八阵，吴都仙客此修真。寒江向晚波涛急，深洞无风草木春。江上玉人应可见，洞中仙鹿已来驯。龙车凤辇非难遇，只要尘心早出尘。
题本竹观:楼阁层层冠此山，雕轩朱槛一跻攀。碑刊古篆龙蛇动，洞接诸天日月闲。帝子影堂香漠漠，真人丹涧水潺潺。扫空双竹今何在，只恐投波去不还。
题莫公台:奇绝巍台峙浊流，古来人号小瀛洲。路通霄汉云迷晚，洞隐鱼龙月浸秋。举首摘星河有浪，自天图画笔无钩。将军悟却希夷诀，赢得清名万古流。
读书台:山中犹有读书台，风扫晴岚画障开。华月冰壶依旧在，青莲居士几时来。
赠人:静神凝思仰青冥，此夕长天降瑞星。海上昨闻鹏羽翼，人间初见鹤仪形。
赠蜀州刺史:再扶日月归行殿，却领山河镇梦刀。从此雄名压寰海，八溟争敢起波涛。
题剑门:谁运乾坤陶冶功，铸为双剑倚苍穹。题诗曾驻三天驾，碍日长含八海风。
题龙鹄山:抽得闲身伴瘦筇，乱敲青碧唤蛟龙。道人扫径收松子，缺月初圆天柱峰。
伤时（一作郑遨诗）:帆力劈开沧海浪，马蹄踏破乱山青。浮名浮利过于酒，醉得人心死不醒。
题霍山秦尊师（一作郑遨诗）:老鹤玄猿伴采芝，有时长叹独移时。翠娥红粉婵娟剑，杀尽世人人不知。
偶题（一作郑遨诗）:似鹤如云一个身，不忧家国不忧贫。拟将枕上日高睡，卖与世间荣贵人。
思山咏（一作郑遨诗）:因卖丹砂下白云，鹿裘惟惹九衢尘。不如将耳入山去，万是千非愁杀人。
景福中作（一作郑遨诗）:闷见戈鋋匝四溟，恨无奇策救生灵。如何饮酒得长醉，直到太平时节醒。
招友人游春（一作郑遨诗）:难把长绳系日乌，芳时偷取醉功夫。任堆金璧磨星斗，买得花枝不老无。
哭张道古:曾陈章疏忤昭皇，扑落西南事可伤。岂使谏臣终屈辱，直疑天道恶忠良。生前卖卜居三蜀，死后驰名遍大唐。谁是后来修史者，言君力死正颓纲。
思山咏（一作杜光庭诗）:因卖丹砂下白云，鹿裘惟惹九衢尘。不如将耳入山去，万是千非愁杀人。
招友人游春（一作杜光庭诗）:难把长绳系日乌，芳时偷取醉工夫。任堆金璧磨星斗，买得花枝不老无。
宿洞庭:月到君山酒半醒，朗吟疑有水仙听。无人识我真闲事，赢得高秋看洞庭。
题病僧寮:佛前香印废晨烧，金锡当门照寂寥。童子不知师病困，报风吹折好芭蕉。
题霍山秦尊师（一作杜光庭诗）:老鹤玄猿伴采芝，有时长叹独移时。翠娥红粉浑如剑，杀尽世人人不知。
偶题（前首一作杜光庭诗）:似鹤如云一个身，不忧家国不忧贫。拟将枕上日高睡，卖与世间荣贵人。帆力劈开沧海浪，马蹄踏破乱山青。浮名浮利浓于酒，醉得人心死不醒。
景福中作（一作杜光庭诗）:闷见戈鋋匝四溟，恨无奇策救生灵。如何饮酒得长醉，直到太平时节醒。
题中条静观（侯道华上升处）:松顶留衣上玉霄，永传异迹在中条。不知揖遍诸仙否，欲请还丹问昨宵。
示守庚申众:不守庚申亦不疑，此心常与道相依。玉皇已自知行止，任汝三彭说是非。
呈钟离云房:生在儒家遇太平，悬缨重滞布衣轻。谁能世上争名利，臣事玉皇归上清。
献郑思远施真人二仙:万劫千生到此生，此生身始觉飞轻。抛家别国云山外，炼魄全魂日月精。比见至人论九鼎，欲穷大药访三清。如今获遇真仙面，紫府仙扉得姓名。
得火龙真人剑法:昔年曾遇火龙君，一剑相传伴此身。天地山河从结沫，星辰日月任停轮。须知本性绵多劫，空向人间历万春。昨夜钟离传一语，六天宫殿欲成尘。
真人行巴陵市太守怒其不避使案吏具其罪真人…诗曰:暂别蓬莱海上游，偶逢太守问根由。身居北斗星杓下，剑挂南宫月角头。道我醉来真个醉，不知愁是怎生愁。相逢何事不相认，却驾白云归去休。
仙乐侑席:曾经天上三千劫，又在人间五百年。腰下剑锋横紫电，炉中丹焰起苍烟。才骑白鹿过苍海，复跨青牛入洞天。小技等闲聊戏尔，无人知我是真仙。
徽宗斋会:高谈阔论若无人，可惜明君不遇真。陛下问臣来日事，请看午未丙丁春。
七夕:四海孤游一野人，两壶霜雪足精神。坎离二物君收得，龙虎丹行运水银。野人本是天台客，石桥南畔有旧宅。父子生来有两口，多好歌笙不好拍。
赠李德成（德成善医）:九重天子寰中贵，五等诸侯门外尊。争似布衣狂醉客，不教性命属乾坤。
牧童（一作令牧童答钟弱翁）:草铺横野六七里，笛弄晚风三四声。归来饱饭黄昏后，不脱蓑衣卧月明。
潭州鹤会:这回相见不无缘，满院风光小洞天。一剑当空又飞去，洞庭惊起老龙眠。
绍兴道会:偶乘青帝出蓬莱，剑戟峥嵘遍九垓。我在目前人不识，为留一笠莫沉埋。
赠曹先生:鹤不西飞龙不行，露干云破洞箫清。少年仙子说闲事，遥隔彩云闻笑声。
海上相逢赵同:南宫水火吾须济，北阙夫妻我自媒。洞里龙儿娇郁律，山前童子喜徘徊。
题凤翔府天庆观:得道年来八百秋，不曾飞剑取人头。玉皇未有天符至，且货乌金混世流。
剑画此诗于襄阳雪中:岘山一夜玉龙寒，凤林千树梨花老。襄阳城里没人知，襄阳城外江山好。
洞庭湖君山颂:午夜君山玩月回，西邻小圃碧莲开。天香风露苍华冷，云在青霄鹤未来。
秦州北山观留诗:石池清水是吾心，刚被桃花影倒沉。一到邽山宫阙内，销闲澄虑七弦琴。
题永康酒楼:鲸吸鳌吞数百杯，玉山谁起复谁颓。醒时两袂天风冷，一朵红云海上来。
宋朝张天觉为相之日有褴缕道人及门求施…留诗于案上云:捏土为香事有因，世间宜假不宜真。皇朝宰相张天觉，天下云游吕洞宾。
赠陈处士:青霄一路少人行，休话兴亡事不成。金榜因何无姓字，玉都必是有仙名。云归入海龙千尺，云满长空鹤一声。深谢宋朝明圣主，解书丹诏诏先生。
哭陈先生:天网恢恢万象疏，一身亲到华山区。寒云去后留残月，春雪来时问太虚。六洞真人归紫府，千年鸾鹤老苍梧。自从遗却先生后，南北东西少丈夫。
化江南简寂观道士侯用晦磨剑（一作磨剑赠侯道士）:欲整锋铓敢惮劳，凌晨开匣玉龙嗥。手中气概冰三尺，石上精神蛇一条。奸血默随流水尽，凶豪今逐渍痕消。削平浮世不平事，与尔相将上九霄。
熙宁元年八月十九日过湖州东林沈山用石榴…自号回山人:西邻已富忧不足，东老虽贫乐有余。白酒酿来缘好客，黄金散尽为收书。
大云寺茶诗:玉蕊一枪称绝品，僧家造法极功夫。兔毛瓯浅香云白，虾眼汤翻细浪俱。断送睡魔离几席，增添清气入肌肤。幽丛自落溪岩外，不肯移根入上都。
赠罗浮道士:罗浮道士谁同流，草衣木食轻王侯。世间甲子管不得，壶里乾坤只自由。数着残棋江月晓，一声长啸海山秋。饮余回首话归路，遥指白云天际头。
宿州天庆观殿门留赠符离道士:秋景萧条叶乱飞，庭松影里坐移时。云迷鹤驾何方去，仙洞朝元失我期。
题黄鹤楼石照:黄鹤楼前吹笛时，白蘋红蓼满江湄。衷情欲诉谁能会，惟有清风明月知。
答僧见:三千里外无家客，七百年来云水身。行满蓬莱为别馆，道成瓦砾尽黄金。待宾榼里常存酒，化药炉中别有春。积德求师何患少，由来天地不私亲。
与潭州智度寺慧觉诗:达者推心兼济物，圣贤传法不离真。请师开说西来意，七祖如今未有人。
参黄龙机悟后呈偈:弃却瓢囊摵碎琴，如今不恋□中金。自从一见黄龙后，始觉从前错用心。
警世:二八佳人体似酥，腰间仗剑斩凡夫。虽然不见人头落，暗里教君骨髓枯。
为贾师雄发明古铁镜:手内青蛇凌白日，洞中仙果艳长春。须知物外烟霞客，不是尘中磨镜人。
题全州道士蒋晖壁:醉舞高歌海上山，天瓢承露结金丹。夜深鹤透秋空碧，万里西风一剑寒。
谒石守道:高心休拟凤池游，朱绂银章宠已优。欲待祸来名欲灭，林泉养法预为谋。
题广陵妓屏二首:嫫母西施共此身，可怜老少隔千春。他年鹤发鸡皮媪，今日玉颜花貌人。花开花落两悲欢，花与人还事一般。开在枝间妨客折，落来地上请谁看。
题东都妓馆壁:一吸鸾笙裂太清，绿衣童子步虚声。玉楼唤醒千年梦，碧桃枝上金鸡鸣。
崔中举进士游岳阳遇真人录沁园春词诘其姓名…留诗于壁:腹内婴儿养已成，且居廛市暂娱情。无端措大刚饶舌，却入白云深处行。
闲题:独自行来独自坐，无限世人不识我。惟有城南老树精，分明知道神仙过。
山隐:松枯石老水萦回，个里难教俗客来。抬眼试看山外景，纷纷风急障黄埃。
题登真洞:修成金骨炼归真，洞锁遗踪不计春。野草谩随青岭秀，闲花长对白云新。风摇翠筱敲寒玉，水激丹砂走素鳞。自是神仙多变异，肯教踪迹掩红尘。
见李白诗又吟:一池荷叶衣无尽，两亩黄精食有余。又被人来寻讨著，移庵不免更深居。
对赵颍歌:人间几日变桑田，谁识神仙洞里天。短促共知有□异，且须欢醉在生前。
答从叔愈:举世都为名利醉，伊予独向道中醒。他时定是飞升去，冲破秋空一点青。
赠樊夫人诗:向为胡越犹怀想，况遇天仙隔锦屏。傥若玉京朝会去，愿随鸾鹤入青冥。
附：樊夫人答裴航:一饮琼浆百感生，玄霜捣尽见云英。蓝桥便是神仙窟，何必崎岖上玉清。
登杭州秦望山:太乙初分何处寻，空留历数变人心。九天日月移朝暮，万里山川换古今。风动水光吞远峤，雨添岚气没高林。秦皇谩作驱山计，沧海茫茫转更深。
又诗一首:昔日曾随魏伯阳，无端醉卧紫金床。东君谓我多情赖，罚向人间作酒狂。
上盐城令述德诗:门风常有蕙兰馨，鼎族家传霸国名。容貌静悬秋月彩，文章高振海涛声。讼堂无事调琴轸，郡阁何妨醉玉觥。今日东渐桥下水，一条从此镇常清。
谢令学道诗:何用梯媒向外求，长生只合内中修。莫言大道人难得，自是行心不到头。
别令诗:张辞张辞自不会，天下经书在腹内。身即腾腾处世间，心即逍遥出天外。
寄杜光庭:试问朝中为宰相，何如林下作神仙。一壶美酒一炉药，饱听松风清昼眠。
上升歌:玉皇有诏登仙职，龙吐云兮凤著力。眼前蓦地见楼台，异草奇花不可识。我向大罗观世界，世界即如指掌大。当时不为上升忙，一时提向瀛洲卖。
答常学士:罢修儒业罢修真，养拙藏愚春复春。到老不疏林里鹿，平生难见日边人。洞桃深处千林锦，岩雪铺时万草新。深谢名贤远相访，求闻难博凤为邻。
渔父引二首:村寺钟声度远滩，半轮残月落山前。徐徐拨棹却归湾，浪叠朝霞锦绣翻。渔弟渔兄喜到来，波官赛却坐江隈。椰榆杓子木瘤杯，烂煮鲈鱼满案堆。
答高安宰:何须问我道成时，紫府清都自有期。手握药苗人不识，体含金骨俗争知。
垄穴遗诗:虚劳营殡玉山前，殡后那知已脱蝉。应是元神归洞府，更与遗魄在黄泉。灵台已得修真诀，尘世空留悟道篇。堪叹浮生今古事，北邙山下草芊芊。
大言诗:线作长江扇作天，靸鞋抛向海东边。蓬莱信道无多路，只在谭生拄杖前。
题茶陵县门:茶陵一道妇长街，两畔栽柳不栽槐。夜后不闻更漏鼓，只听锤芒织草鞋。
题酒楼壁:此生生在此生先，何事从玄不复玄。已在淮南鸡犬后，而今便到玉皇前。
题游帷观真君殿后:日日祥云瑞气连，侬家应作大神仙。笔头洒起风雷力，剑下驱驰造化权。更无戎夷添礼乐，永教胡虏绝烽烟。列仙功业只如此，直上三清第一天。
留题阁皂观:花洞门前吠似雷，险声流断俗尘埃。雨喷山脚毒龙起，月照松梢孤鹤回。萝幕秋高添碧翠，画帘时卷到楼台。两坛诗客何年去，去后门关更不开。
湖南闯斋吟:谁人能识白元君，上士由来尽见闻。避世早空南火宅，植田高种北山云。鸡能抱卵心常听，蝉到成形壳自分。学取大罗些子术，免教松下作孤坟。
游溧阳霞泉寺限白字:近枕吴溪与越峰，前朝恩赐云泉额。竹林晴见雁塔高，石室曾栖几禅伯。荒碑字没莓苔深，古池香泛荷花白。客有经年别故林，落日啼猿情脉脉。
题茅山观:尝恨清风千载郁，洞天今得恣游遨。松楸一色古坛静，鸾鹤不来青汉高。茅氏井寒丹已化，玄宗碑断梦仍劳。分明有个长生路，休向红尘叹二毛。
题扇:哦吟但写胸中妙，饮酒能忘身后名。但愿长闲有诗酒，一溪风月共清明。
上徐舍人铉:几宵烟月锁楼台，欲寄侯门荐祢才。满面尘埃人不识，谩随流水出山来。
醉吟:阆苑花前是醉乡，踏翻王母九霞觞。群仙拍手嫌轻薄，谪向人间作酒狂。
赠酒店崔氏:武陵城里崔家酒，地上应无天上有。南游道士饮一斗，卧向白云深洞口。
哭陆先生:六亲恸哭还复苏，我笑先生泪个无。脱履定归天上去，空坟留入武陵图。
自吟:曾见秦皇架石桥，海神忙迫涨惊潮。蓬莱隔海虽难到，直上三清却不遥。
醉吟:阳春时节天气和，万物芳盛人如何。素秋时节天地肃，荣秀丛林立衰促。有同人世当少年，壮心仪貌皆俨然。一旦形羸又发白，旧游空使泪连连。
又吟:有形皆朽孰不知，休吟春景与秋时。争如且醉长安酒，荣华零悴总奚为。
吟:饵柏身轻叠嶂间，是非无意到尘寰。冠裳暂备论浮世，一饷云游碧落间。谁知古是与今非，闲蹑青霞与翠微。箫管秦楼应寂寂，彩云空惹薜萝衣。
李泌庭黑石诗:神真炼形年未足，化为我子功相续。丞相瘗之刻玄玉，仙路何长死何促。
吟:西去长沙东上船，思量此事已千年。长春殿掩无人扫，满眼梨花哭杜鹃。
示边洞元:邂逅相逢萼岭边，对倾浮蚁共谈玄。拟将剑法亲传授，却为迷人未有缘。
西山吟:自从明府归仙后，出入尘寰直至今。不是藏名混时俗，卖药沽酒要安心。
东洛货丹:三千功满去升天，一住人间数百年。华表他时却归日，沧溟应恐变桑田。
天关回到世吟:九霄云路奇哉险，曾把冲身入太和。今日东归浑似梦，望崖回首隔天波。
送太乙真君酒:峨嵋仙府静沈沈，玉液金华莫厌斟。凡客欲知真一洞，剑门西北五云深。
送紫微处士酒:此中何必羡青城，玉树云栖不记名。闷即乘龙游紫府，北辰南斗逐君行。
题法云寺双桧:谢郎双桧绿于云，昏晓浓阴色未分。若并亳宫仙鹿迹，定知高峭不如君。
隋堤词:尝忆江都大业秋，曾随銮跸戏龙舟。伤心一觉兴亡梦，堤柳无情识世愁。
货丹吟:寻仙何必三山上，但使神存九窍清。炼得绵绵元气定，自然不食亦长生。
鬻丹砂醉吟:心田但使灵芝长，气海常教法水朝。功满自然留不住，更将何物驭丹霄。
龟市告别:还丹功满气成胎，九百年来混俗埃。自此三山一归去，无因重到世间来。
摘紫芝:偶游洞府到芝田，星月茫茫欲曙天。虽则似离尘世了，不知何处偶真仙。
玉女舞霓裳:舞势随风散复收，歌声似磬韵还幽。千回赴节填词处，娇眼如波入鬓流。
歌:笑看沧海欲成尘，王母花前别众真。千岁却归天上去，一心珍重世间人。
锦城春望:和风装点锦城春，细雨如丝压玉尘。漫把诗情访奇景，艳花浓酒属闲人。
理笙:频倚银屏理凤笙，调中幽意起春情。因思往事成惆怅，不得缑山和一声。
游福感寺答少年:牡丹未及开时节，况是秋风莫近前。留待来年二三月，一枝和露压神仙。
答玄士:数载幽栏种牡丹，裹香包艳待神仙。神仙既有丹青术，携取何妨入洞天。
和卓英英锦城春望:蚕市初开处处春，九衢明艳起香尘。世间总有浮华事，争及仙山出世人。
和卓英英理笙:但于闺阁熟吹笙，太白真仙自有情。他日丹霄骖白凤，何愁子晋不闻声。
附：太白山玄士画地吟:学得丹青数万年，人间几度变桑田。桑田虽变丹青在，谁向丹青合得仙。
附：张郁洛川沿步吟:浮生如梦能几何，浮生复更忧患多。无人与我长生术，洛川春日且长歌。
题玉壶赠元柳二子:来从一叶舟中来，去向百花桥上去。若到人间扣玉壶，鸳鸯自解分明语。
赠封陟:谪居蓬岛别瑶池，春媚烟花有所思。为爱君心能洁白，愿操箕帚奉屏帏。
再赠:弄玉有夫皆得道，刘纲兼室尽登仙。君能仔细窥朝露，须逐云车拜洞天。
留别:萧郎不顾凤楼人，云涩回车泪脸新。愁想蓬瀛归去路，难窥旧苑碧桃春。
后土夫人:偶引群仙到世间，熏风殿里醉华筵。等闲贪赏不归去，愁杀韦郎一觉眠。
王母:沧海成尘几万秋，碧桃花发长春愁。不来便是数千载，周穆汉皇何处游。
麻姑:世间何事不潸然，得失人情命不延。适向蔡家厅上饮，回头已见一千年。
上元夫人:思量往事一愁容，阿母曾邀到汉宫。城阙不存人不见，茂陵荒草恨无穷。
弄玉:采凤飞来到禁闱，便随王母驻瑶池。如今记得秦楼上，偷见萧郎恼妾时。
太真:春梦悠扬生下界，一堪成笑一堪悲。马嵬不是无情地，自迈蓬莱睡觉时。
与赵旭叩柱歌:白云飘飘星汉斜，独行窈窕浮云车。仙郎独邀青童君，结情罗帐连心花。
题壁:南枝向暖北枝寒，一种春花有两般。凭仗高楼莫吹笛，大家留取倚阑看。
歌:若能相伴陟仙坛，应得文箫驾彩鸾。自有绣襦并甲帐，瑶台不怕雪霜寒。
临化绝句:玩水登山无足时，诸仙频下听吟诗。此心不恋居人世，唯见天边双鹤飞。
在紫霄夫人席上作:昔时训子西可上，汉使经过问妾缘。自到仙山不知老，凡间唤作几千年。
答孙玄照:鸳鸯相见不相随，笼里笼前整羽衣。但得他时人放去，水中长作一双飞。
附：孙玄照琴中歌赠王仙仙:相如曾作凤兮吟，昔被文君会此音。今日孤鸾还独语，痛哉仙子不弹琴。
临刑赋:圣主何曾识仲都，可嗟社稷在须臾。市东便是神仙窟，何必乘舟泛五湖。
赠僧:卓立不求名出家，长怀片志在青霞。今日英雄气冲盖，谁能久坐宝莲花。
郑锋宅神诗:浦口潮来初渺漫，莲舟摇飏采花难。春心不惬空归去，会待潮回更折看。忽然湖上片云飞，不觉舟中雨湿衣。折得莲花浑忘却，空将荷叶盖头归。
霅溪夜宴诗（霅溪神歌）:山势萦回水脉分，水光山色翠连云。四时尽入诗人咏，役杀吴兴柳使君。
霅溪夜宴诗（湘江神歌）:渺渺烟波接九疑，几人经此泣江蓠。年年绿水青山色，不改重华南狩时。
霅溪夜宴诗（范相国献境会夜宴诗）:浪阔波澄秋气凉，沈沈水殿夜初长。自怜休退五湖客，何幸追陪百谷王。香袅碧云飘几席，觥飞白玉艳椒浆。酒酣独泛扁舟去，笑入琴高不死乡。
霅溪夜宴诗（徐处士衍献境会夜宴诗，并简范相国）:珠光龙耀火燑燑，夜接朝云宴渚宫。凤管清吹凄极浦，朱弦间奏冷秋空。论心幸遇同归友，揣分惭无辅佐功。云雨各飞真境后，不堪波上起悲风。
答郑生歌:溯青山兮江之隅，拖湘波兮袅绿裾。荷拳拳兮情未舒，匪同归兮将焉如。
寄张无颇:羞解明珰寻汉渚，但凭春梦访天涯。红楼日暮莺飞去，愁杀深宫落砌花。燕语春泥堕锦筵，情愁无意整花钿。寒闺攲枕不成梦，香炷金炉自褭烟。
与何光远赠答诗（何光远伤春吟）:檐上檐前燕语新，花开柳发自伤神。谁能将我相思意，说与江隈解佩人。
与何光远赠答诗（龙女赠光远）:坐久风吹绿绮寒，九天月照水精盘。不思却返沈潜去，为惜春光一夜欢。
与何光远赠答诗（光远答龙女）:澹荡春光物象饶，一枝琼艳不胜娇。若能许解相思佩，何羡星天渡鹊桥。
与何光远赠答诗（催妆二首）:玉漏涓涓银汉清，鹊桥新架路初成。催妆既要裁篇咏，凤吹鸾歌早会迎。宝车辗驻彩云开，误到蓬莱顶上来。琼室既登花得折，永将凡骨逐风雷。
与何光远赠答诗（龙女留别光远）:负妾当时寤寐求，从兹粉面阻绸缪。宫空月苦瑶云断，寂寞巴江水自流。
寄紫盖阳居士:落叶栖鸦掩庙扉，菟丝金缕旧罗衣。渡头明月好携手，独自待郎郎不归。
掷裴武公诗:屡策羸骖历乱峋，丛岚映日昼如曛。长桥驾险浮天汉，危栈通岐触岫云。却念淮阴空得计，又嗟忠武不堪离。废兴尽系前生数，休衒英雄勇冠军。
献元载:城东城西旧居处，城里飞花乱如絮。海燕衔泥欲下来，屋里无人却飞去。
和崔侍御:千岁荒台隳路隅，一烦太守重椒涂。感君拂拭意何极，赠尔美妇与明珠。
赠窦丞:冥路杳杳人不知，不用苦说使人悲。喜得逢君传家信，后会茫茫何处期。
叙幽冤:痛填心兮不能语，寸断肠兮诉何处。春生万物妾不生，更恨香魂不相遇。
诗:流水涓涓芹努芽，织乌西飞客还家。荒村无人作寒食，殡宫空对棠梨花。
题少陵别墅:新构茅斋野涧东，松楸交影足悲风。人间岁月如流水，何事频行此路中。
赠张珽:昔为吟风啸月人，今为吟风啸月身。冢坏路边吟啸罢，安知今日又劳神。
降巫诗:青山山下少年郎，失意当时别故乡。惆怅不堪回首望，隔溪遥见旧书堂。
赠雷殿直:衡阳去此正三年，一路程途甚坦然。深邃门墙三楚外，清风池馆五峰前。西边市井来商客，东岸汀洲簇钓船。公退只应无别事，朱陵后洞看神仙。
题窗上诗:何人窗下读书声，南斗阑干北斗横。千里思家归不得，春风肠断石头城。
柱上诗:爷娘送我青枫根，不记青枫几回落。当时手刺衣上花，今日为灰不堪著。
题壁:禁烟佳节同游此，正值酴醿夹岸香。缅首十年前往事，强吟风景乱愁肠。策马暂寻原上路，落花芳草尚依然。家亡国破一场梦，惆怅又逢寒食天。
赠马植:截竹为筒作笛吹，凤凰池上凤凰飞。劳君更向黔南去，即是陶钧万类时。
题芭蕉叶上:寒食家家尽禁烟，野棠风坠小花钿。如今空有孤魂梦，半在嘉陵半锦川。
官坡馆联句:床头锦衾班复班，架上朱衣殷复殷。空庭朗月闲复闲，夜长路远山复山。
同鹿门少年马绍隆冥游诗。同望荆门:千年故国岁华奔，一柱高台已断魂。唯有岘亭清夜月，与君长啸学苏门。
同鹿门少年马绍隆冥游诗。忆荆南:高名宋玉遗闲丽，作赋兰成绝盛才。谁似辽东千岁鹤，倚天华表却归来。
赠嫂（序云阿嫂相疑留诗）:赤心用尽为相知，虑后防前只定疑。案牍可申生节目，桃符虽圣欲何为。
与曾季衡冥会诗:五原分袂真吴越，燕拆莺离芳草歇。年少烟花处处春，北邙空恨清秋月。莎草青青雁欲归，玉腮珠泪洒临岐。云鬟飘去香风尽，愁见莺啼红树枝。
谢王轩:妾自吴宫还越国，素衣千载无人识。当时心比金石坚，今日为君坚不得。
西施诗:高花岩外晓相鲜，幽鸟雨中啼不歇。红云飞过大江西，从此人间怨风月。
附：轩诗:当时计拙笑将军，何事安邦赖美人。一自仙葩入吴国，从兹越国更无春。
西施诗:云霞出没群峰外，鸥鸟浮沈一水间。一自越兵齐振地，梦魂不到虎丘山。
与萧旷冥会诗（甄后留别萧旷）:玉箸凝腮忆魏宫，朱弦一弄洗清风。明晨追赏应愁寂，沙渚烟销翠羽空。
与萧旷冥会诗（织绡女诗）:织绡泉底少欢娱，更劝萧郎尽酒壶。愁见玉琴弹别鹤，又将清泪滴真珠。
与萧旷冥会诗（萧旷答诗）:红兰吐艳间夭桃，自喜寻芳数已遭。珠珮鹊桥从此断，遥天空恨碧云高。
五原夜吟:云鬟消尽转蓬稀，埋骨穷荒失所依。牧马不嘶沙月白，孤魂空逐雁南飞。
赠杨蕴中:玉漏声长灯耿耿，东墙西墙时见影。月明窗外子规啼，忍使孤魂愁夜永。
葬后见形诗:独卧经秋堕鬓蝉，白杨风起不成眠。寻思往日椒房宠，泪湿夜襟损翠钿。
谢李若冲:符吏匆匆叩夜扃，便随金简出幽冥。蒙师荐拔恩非浅，领得生神九过经。
和检诗:春雨濛濛不见天，家家门外柳和烟。如今肠断空垂泪，欢笑重追别有年。
附：检悼亡姬诗:宝剑化龙归碧落，嫦娥随月下黄泉。一杯酒向青春晚，寂寞书窗恨独眠。
梦后自题:白浪漫漫去不回，浮云飞尽日西颓。始皇陵上千年树，银鸭金凫也变灰。
与夫同咏诗:还吴东去过澄城，楼上清风酒半醒。想得到家春已暮，海棠千树已凋零。
题明月堂二首:蝉鬓惊秋华发新，可怜红隙尽埃尘。西山一梦何年觉，明月堂前不见人。玉钩风急响丁东，回首西山似梦中。明月堂前人不到，庭前一夜老秋风。
金陵词:宫中细草香红湿，宫内纤腰碧窗泣。唯有虹梁春燕雏，犹傍珠帘玉钩立。
诗:江上樯竿一百尺，山中楼台十二重。山僧楼上望江上，指点樯竿笑杀侬。仙人未必便仙去，还在人间人不知。手把白须从两鹿，相逢却问姓名谁。
句:薄命苏秦频去国，多情潘岳旋兴悲。今夜若栖芳草径，为传幽意达王孙。
述怀:昔为仙子今为虎，流落阴崖足风雨。更将斑毳被余身，千载空山万般苦。
无题:偶因狂疾成殊类，灾患相仍不可逃。今日爪牙谁敢敌，当时声迹共相高。我为异物蓬茅下，君已乘轺气势豪。此夕溪山对明月，不成长啸但成嗥。
太白山魔诳道士诗:三秋稽颡叩真灵，龙虎交时金液成。绛雪既凝身可度，蓬壶顶上彩云生。
东阳夜怪诗（安智高咏聚雪为山）:谁家扫雪满庭前，万壑千峰在一拳。吾心不觉侵衣冷，曾向此中居几年。
东阳夜怪诗（安智高病中自述二首）:拥褐藏名无定踪，流沙千里度衰容。传得南宗心地后，此身应便老双峰。为有阎浮珍重因，远离西国赴咸秦。自从无力休行道，且作头陀不系身。
东阳夜怪诗（卢倚马寄同侣二首）:长安城东洛阳道，车轮不息尘浩浩。争利贪前竞著鞭，相逢尽是尘中老。日晚长川不计程，离群独步不能鸣。赖有青青河畔草，春来犹得慰羁情。
东阳夜怪诗（敬去文咏雪献曹州房）:爱此飘飖六出公，轻琼冷絮舞长空。当时正逐秦丞相，腾踯川原喜北风。
东阳夜怪诗（敬去文言志二首）:事君同乐义同忧，那校糟糠满志休。不是守株空待兔，终当逐鹿出林丘。少年长负饥鹰用，内顾曾无宠鹤心。秋草驱除思去宇，平原毛血兴从禽。
东阳夜怪诗:为惭食肉主恩深，日晏蟠蜿卧锦衾。且学志人知白黑，那将好爵动吾心。
邢君才旧宅三怪诗:昔日炎炎徒自知，今无烽灶欲何为。可怜国柄全无用，曾见家人下第时。
邢君才旧宅三怪诗:当时得意气填心，一曲君前直万金。今日不如庭下竹，风来犹得学龙吟。
邢君才旧宅三怪诗:头焦鬓秃但心存，力尽尘埃不复论。莫笑今来同腐草，曾经终日扫朱门。
高侍郎诗:危冠高袖楚宫妆，独步闲庭逐夜凉。自把玉簪敲砌竹，清歌一曲月如霜。
吕氏宅妖誓师词:天马斜飞度三止，上将横行击四方。辎车直入无回翔，六甲次第不乖行。
嵩山小儿吟:我本长生深山内，更何入他不二门。争如访取旧时伴，休更朝夕劳神魂。
洛下女郎歌（红裳人）:皎洁玉颜胜白雪，况乃当年对风月。沈吟不敢怨春风，自叹容华暗消歇。
洛下女郎歌（白衣人）:绛衣披拂露盈盈，淡染胭脂一朵轻。自恨红颜留不住，莫怨春风道薄情。
袁长官女诗（题峡山僧壁）:刚被恩情役此心，无端变化几湮沈。不如逐伴归山去，长笑一声烟雾深。
夭桃诗:铅华久御向人间，欲舍铅华更惨颜。纵有青丘吟夜月，无因重照旧云鬟。
明器婢诗:独持巾栉掩玄关，小帐无人烛影残。昔日罗衣今化尽，白杨风起陇头寒。
青萝帐女赠穆郎（榕树）:团圆今夕色光辉，结了同心翠带垂。此后莫教尘点染，他年长照岁寒姿。
褰帐:揉蓝绿色曲尘开，静见三星入坐来。桂影已圆攀折后，子孙长作栋梁材。
题碧花笺:珠露素中书缱绻，青萝帐里寄鸳鸯。自怜孤影清秋夕，洒泪裴回滴冷光。
击盘歌送欧阳训酒:飞燕身轻未是轻，枉将弱质在岩扃。今来不得同鸳枕，相伴神魂入杳冥。
席上歌:洞府深沈春日长，山花无主自芬芳。凭阑寂寂看明月，欲种桃花待阮郎。
梦扬州乐妓和诗:花作婵娟玉作妆，风流争似旧徐娘。夜深曲曲湾湾月，万里随君一寸肠。
梦中美人歌:长安少女踏春阳，何处春阳不断肠。舞袖弓弯浑忘却，罗衣空换九秋霜。
秦梦诗三首。题宫门:君王多感放东归，从此秦宫不复期。春景似伤秦丧主，落花如雨泪燕脂。
梦康仙示诗:卖药因循未得还，却因耽酒到人间。有心只恋琵琶坂，无意更登山上山。
梦王尚书口授吟:鬟梳闹扫学宫妆，独立闲庭纳夜凉。手把玉簪敲砌竹，清歌一曲月如霜。
题禅窟兰若:霜钟鸣时夕风急，乱鸦又望寒林集。此时辍棹悲且吟，独向莲华一峰立。
江亭晚望题书斋:立向江亭满目愁，十年前事信悠悠。田园已逐浮云散，乡里半随逝水流。川上莫逢诸钓叟，浦边难得旧沙鸥。不缘齿发未迟暮，吟对远山堪白头。
嘲邵景、萧嵩:一双胡子著绯袍，一个须多一鼻高。相对厅前捺且立，自惭身品世间毛。
咏毁天枢:天门街上倒天枢，火急先须卸火珠。计合一条麻线挽，何劳两县索人夫。
上马当山神:青骢一匹昆仑牵，奏上大王不取钱。直为猛风波滚骤，莫怪昌龄不下船。
窃李义府诗:生情镂月为歌扇，出性裁云作舞衣。照镜自怜回雪影，来时好取洛川归。
上浙东孟尚书:有个将军不得名，唯教健卒喝书生。尚书近日清如镜，天子官街不许行。
戏颜郎官骑猎诗:忽闻射猎出军城，人著戎衣马带缨。倒把角弓呈一箭，满山狐兔当头行。
嘲张祜:白在东都元已薨，兰台凤阁少人登。冬瓜堰下逢张祜，牛屎堆边说我能。
嘲李端端:黄昏不语不知行，鼻似烟窗耳似铛。独把象牙梳插鬓，昆仑山上月初明。觅得黄骝鞁绣鞍，善和坊里取端端。扬州近日浑成差，一朵能行白牡丹。
嘲妓（牧罢宣州幕，经陕，有酒纠妓肥硕，牧赠此诗）:盘古当时有远孙，尚令今日逞家门。一车白土将泥项，十幅红旗补破裈。瓦官寺里逢行迹，华岳山前见掌痕。不须惆怅忧难嫁，待与将书问乐坤。
嘲游使君:白帝城头二月时，忍教清醒看花枝。莫言世上无袁许，客子由来是相师。
嘲李玚题名:渭水秦山照眼明，希仁何事寡诗情。只因学得虞姬婿，书字才能记姓名。
及第后寄李绅:及第全胜十政官，金鞍镀了出长安。马头渐入扬州郭，为报时人洗眼看。
答章孝标:假金只用真金镀，若是真金不镀金。十载长安得一第，何须空腹用高心。
戏柳棠:文章漫道能吞凤，杯酒何曾解吃鱼。今日梓州张社会，应须遭这老尚书。
答杨尚书:未向燕台逢厚礼，幸因社会接余欢。一鱼吃了终无愧，鲲化为鹏也不难。
又忤杨尚书诗:莫言名位未相俦，风月何曾阻献酬。前辈不须轻后辈，靖安今日在衡州。
嘲郭凝素:三春桃李本无言，苦被残阳鸟雀喧。借问东邻效西子，何如郭素拟王轩。
醉题广州使院:数年百姓受饥荒，太守贪残似虎狼。今日海隅鱼米贱，大须惭愧石榴黄。
题沧浪峡榜:分峡东西路正长，行人名利火然汤。路傍著板沧浪峡，真是将闲搅撩忙。
婢仆诗:春娘爱上酒家楼，不怕归迟总不忧。推道那家娘子卧，且留教住待梳头。不论秋菊与春花，个个能噇空腹茶。无事莫教频入库，一名闲物要些些。
嘲郑傪妓:相公经文复经武，常侍好今兼好古。昔人曾闻阿武婆，今日亲见阿婆舞。
嘲赵璘:巡关每傍摴蒲局，望月还登乞巧楼。第一莫教娇太过，缘人衣带上人头。不知原在鞍轿里，将谓空驮席帽归。火炉床上平身立，便与夫人作镜台。
嘲归仁绍龟诗:硬骨残形知几秋，尸骸终是不风流。顽皮死后钻须遍，都为平生不出头。
咏螃蟹呈浙西从事:未游沧海早知名，有骨还从肉上生。莫道无心畏雷电，海龙王处也横行。
醉中谑浙江廉使:山夫留意向丹梯，连帅邀来出药畦。常见浙东夸镜水，镜湖元在浙江西。
戏题盱眙邵明府壁:岂肯闲寻竹径行，却嫌丝管好蛙声。自从煮鹤烧琴后，背却青山卧月明。
题大梁临汴驿:近日侯门不重才，莫将文艺拟为媒。相逢若要如胶漆，不是红妆即拨灰。
赠漳州崔使君乡饮翻韵诗:惯向溪边折柳杨，因循行客到州漳。无端触忤王衙押，不得今朝看饮乡。
示妓榜子:绿罗裙下标三棒，红粉腮边泪两行。叉手向前咨大使，这回不敢恼儿郎。
又留别同院:忆昔当年富贵时，如今头脑尚依稀。布袍破后思宫内，锦袴穿时忆御衣。鹘子背钻高力士，婵娟翻画太真妃。如今憔悴离南海，恰似当时幸蜀时。
桂州筵上赠胡予女:自道风流不可攀，却堪蹙额更颓颜。眼睛深却湘江水，鼻孔高于华岳山。舞态固难居掌上，歌声应不绕梁间。孟阳死后欲千载，犹在佳人觅往还。
戏答朝士:华缄千里到荆门，章草纵横任意论。应笑钟张虚用力，却教羲献枉劳魂。惟堪爱惜为珍宝，不敢传留误子孙。深荷故人相厚处，天行时气许教吞。
题酒户修孔庙状:槐影参差覆杏坛，儒门子弟尽高官。却教酒户重修庙，觅我惭惶也不难。
自嘲绝句:取水郎中何日了，破柴员外几时休。早知蜀地区娵与，悔不长安大比丘。
咏王给事:厥父元非道郡奴，允光何事太侏儒。可中与个皮裈著，擎得天王左脚无。
咏金刚:扬眉斗目恶精神，捏合将来恰似真。刚被时流借拳势，不知身自是泥人。
咏伛背子:出得门来背拄天，同行难可与差肩。若教倚向闲窗下，恰似箜篌不著弦。
咏安仁宰捣蒜:安仁县令好诛求，百姓脂膏满面流。半破磁缸成醋酒，死牛肠肚作馒头。帐生岁取餐三顿，乡老盘庚犯五瓯。半醉半醒齐出县，共伤涂炭不胜愁。
五门街望有题:我皇开国十余年，一辈超升炙手欢。闲向五门楼下望，衙官骑马使衙官。
谢郎中惠茶:三斤绿茗赐贻恭，一种颁沾事不同。想料肠怀无答处，披毛戴角谢郎中。
咏虾蟆:坐卧兼行总一般，向人努眼太无端。欲知自己形骸小，试就蹄涔照影看。
住名山日陈情上府主高太保:名山主簿实堪愁，难咬他家大骨头。米纳功南钱纳府，只看江面水东流。
咏蟹:蝉眼龟形脚似蛛，未曾正面向人趋。如今饤在盘筵上，得似江湖乱走无。
示女诗:深宫富贵事风流，莫忘生身老骨头。因与太师欢笑处，为吾方便觅彭州。
寄女:有人教我向衡阳，一度思归欲断肠。为报艳妻兼少女，与吾觅取朗州场。
题濠州高塘馆（敬爱为御史，过宿处）:借问襄王安在哉，山川此地胜阳台。今宵寓宿高塘馆，神女何曾入梦来。
题敬爱诗后:高唐不是这高塘，淮畔荆南各异方。若向此中求荐枕，参差笑杀楚襄王。
答日休皮字诗:八片尖裁浪作球，火中燖了水中揉。一包闲气如长在，惹踢招拳卒未休。
谑池亳二州宾佐兼寄宣武军掌书记李昼:杜叟学仙轻蕙质，韦公事佛畏青娥。乐营却是闲人管，两地风情日渐多。
戏酬张鲁封:秋浦亚卿颜叔子，谯都中宪老桑门。如今柳巷通车马，唯恐他时立棘垣。
即事:白日苍蝇满饭盘，夜间蚊子又成团。每到更深人静后，定来头上咬杨鸾。
嘲周颛:龙津掉尾十年劳，声价当时斗月高。惟有红妆回舞手，似持霜刀向猿猱。
和座客:十载文场敢惮劳，宋都回鶂为风高。今朝甘被花枝笑，任道尊前爱缚猱。
讥裴休:赵氏儿皆尼氏女，师翁儿即晋公儿。却教术士难推算，胎月分张与阿谁。
放榜诗（太和八年放榜，进士多贫士）:乞儿还有大通年，三十三人碗杖全。薛庶准前骑瘦马，范酂依旧盖番毡。
嘲举子骑驴:今年敕下尽骑驴，短轴长鞦满九衢。清瘦儿郎犹自可，就中愁杀郑昌图。
嘲崔垂休:慈恩塔下亲泥壁，滑腻光华玉不如。何事博陵崔四十，金陵腿上逞欧书。
朝士戏任毂:云林应讶鹤书迟，自入京来探事宜。从此见山须合眼，被山相赚已多时。
题房鲁题名后:姚家新婿是房郎，未解芳颜意欲狂。见说正调穿羽箭，莫教射破寺家墙。
曲中唱语:张公吃酒李公颠，盛六生儿郑九怜。舍下雄鸡伤一德，南头小凤纳三千。
改唱:张公吃酒李公颠，盛六生儿郑九怜。舍下雄鸡失一足，街头小福拉三拳。
街中又唱:莫将庞大作荍团，庞大皮中的不干。不怕凤凰当额打，更将鸡脚用筋缠。
刺左臂膊诗:昔日已前家未贫，苦将钱物结交亲。如今失路寻知己，行尽关山无一人。
沧州百姓歌:新河得通舟楫利，直达沧海鱼盐至。昔日徒行今骋驷，美哉薛公德滂被。
郢州人歌:父母育我田使君，精神为人上天闻。田中致雨山出云，但愿常在不患贫。
选人歌:今年选数恰相当，都由座主无文章。案后一腔冻猪肉，所以名为姜侍郎。
延和阁诗:延和高阁上干云，小语犹疑太乙闻。烧尽降真无一事，开门迎得毕将军。
黄万祜题蜀宫壁:莫交牵动青猪足，动即炎炎不可扑。鸷兽不欲两头黄，黄即其年天下哭。
孙咸题庐山神庙诗:独入玄宫礼至真，焚香不为贱贫身。秦淮两岸沙埋骨，湓浦千家血染尘。庐阜烟霞谁是主，虎溪风月属何人。九江太守勤王室，好放天兵渡要津。
南唐江州风坠诗:由来秉节世无双，独守孤城死不降。何似知机早回首，免教流血满长江。
杭州还乡和尚唱:还乡寂寂杳无踪，不挂征帆水陆通。蹋得故乡回地稳，更无南北与西东。
显德道宫石记:瑞云灵迹镇梁东，他日多应与古同。岁月迁移人事改，再来闲处又兴功。
隐者瘗男铭:神真炼形年未足，化为我子功相续。丞相瘗之刻玄玉，仙路何长死何促。
乾符六年童谣:八月无霜塞草青，将军骑马出空城。汉家天子西巡狩，犹向江东更索兵。
李后主童谣:索得娘来忘却家，后园桃李不生花。猪儿狗儿都死尽，养得猫儿患赤瘕。
湖南童谣:湖南城郭好长街，竟栽柳树不栽槐。百姓奔窜无一事，只是椎芒织草鞋。
卢发:十姓胡中第六胡，也曾金阙掌洪炉。少年从事夸门第，莫向尊前气色粗。十姓胡中第六胡，文章官职胜崔卢。暂来关外分优寄，不称宾筵语气粗。
和剂方补骨脂丸方诗:三年时节向边隅，人信方知药力殊。夺得春光来在手，青娥休笑白髭须。
九城寻山水:菊浦桃源瞰九城，鸾歌凤啸忽将迎。千岩杂树云霞色，百道流泉风雨声。上客由来轩盖重，幽人自觉薜萝轻。疑是昔年栖息地，山中日暮有余情。
舟中送李观:江南近别亦依依，山晚川长客伴稀。独坐相思计行日，出门临水望君归。
青阳馆望九子山:苍翠岧峣上碧天，九峰遥落县门前。毫芒映日千重树，涓滴垂空万丈泉。武帝南游曾驻跸，始皇东幸亦祈年。云祠绝迹终难访，唯有猿声到客边。
送刘南史往杭州拜觐别驾叔:兄弟飘零自长年，见君眉白转相怜。清扬似玉须勤学，富贵由人不在天。万里榛芜迷旧国，两河烽火复相连。林中若使题书信，但问漳滨访客船。
赠陈判官求子花诗（魏府出此物）:油地轻绡碧且红，须怜纤手是良工。能生丽思千花外，善点秾姿五彩中。子细传看临霁景，殷勤持赠及春风。若将江上迎桃叶，一帖何妨锦绣同。
城西别元九:城西三月三十日，别友辞春两恨多。帝里却归犹寂寞，通州独去又如何。
游小洞庭:湖山上头别有湖，芰荷香气占仙都。夜含星斗分乾象，晓映雷云作画图。风动绿蘋天上浪，鸟栖寒照月中乌。若非神物多灵迹，争得长年冬不枯。
伤蔡处士:箧中遗草是琅玕，对此令人洒泪看。三径尚疑行迹在，数萤犹自映书残。晨光不借泉门晓，暝色空添陇树寒。欲问皇天天更远，有才无命说应难。
金钱花:袅露牵风夹瘦莎，一星星火遍窠窠。闲门永巷新秋里，幸不伤廉莫怕多。古藓寒芜让品流，小斋多谢伴清幽。若教夷甫门前种，也是无多过一秋。
自京师将赴黔南:风雨荆州二月天，问人须雇峡中船。西南一望云和水，犹道黔南有四千。
赋得福州白竹扇子（探得轻字）:金泥小扇谩多情，未胜南工巧织成。藤缕雪光缠柄滑，篾铺银薄露花轻。清风坐向罗衫起，明月看从玉手生。犹赖早时君不弃，每怜初作合欢名。
渡吴江:堠馆人稀夜更长，姑苏城远树苍苍。江湖潮落高楼迥，河汉秋归广殿凉。月转碧梧移鹊影，露低红草湿萤光。文园诗侣应多思，莫醉笙歌掩华堂。
题新栽小松:满庭萧飒皆凡木，岂得飕飗似石溪。雪夜枝柯疑画出，月中长短共人齐。未知何日干天及，恐到秋来被鹤栖。却向旧山寻得处，白云根蕟觅应迷。
红蔷薇:九天碎霞明泽国，造化工夫潜剪刻。翠叶长眉约细枝，殷红短刺钩春色。明日当楼晚香歇，金带盘空已成结。谢豹声催麦陇秋，熏风吹落猩猩血。
晓歌:鹍鸡哭树星河转，海上金乌翅如电。嫦娥敛发绾云头，玉女舒霞织天面。九土厨烟满城邑，商洛陇头车马急。魏宫钟动绣窗明，梦娥惊对残灯立。
春草歌:漠漠绵绵几多思，无言领得春风意。花裁小锦绣晴空，叶抽碧簟铺平地。含芳吊影争芬敷，绕云恨起山蘼芜。离人不忍到此处，泪娥滴尽双真珠。
蒲中霁后晚望:河边霁色无人见，身带春风立岸头。浊水茫茫有何意，日斜还向古蒲州。
新雪:细落粗和忽复繁，顿清朝市不闻喧。天迷皓色风何乱，地湿春泥土半翻。香暖会中怀岳寺，樵鸣村外想家园。闲吟只爱煎茶澹，斡破平光向近轩。
送判官赴京:阙下情偏已绝稀，天涯身远复相依。庭花每对从容落，夜烛多同笑语归。君子是行应柏署，鄙人何望即柴扉。青云若遇交亲话，白璧无心待发挥。
题惠山:乳洞阴阴碧涧连，杉松六月冷无蝉。黄昏飞尽白蝙蝠，茶火数星山寂然。
寄友人乞菊栽:药阑经雨正堪锄，白菊烦君乞数株。潘岳赋中芳思在，陶潜篱下绿英无。移来稍及蝉鸣树，种罢长教酒满壶。□子成仙纵难学，九秋思看集鸠雏。
江边柳:东风晴色挂阑干，眉叶初晴畏晓寒。江上别筵终日有，绿条春在长应难。
鹅儿:腊后闲行村舍边，黄鹅清水真可怜。何穷散乱随新草，永日淹留在野田。无事群鸣遮水际，争来引颈逼人前。风吹楚泽蒹葭暮，看下寒溪逐去船。
酬友人春暮寄枳花茶:昨日东风吹枳花，酒醒春晚一瓯茶。如云正护幽人堑，似雪才分野老家。金饼拍成和雨露，玉尘煎出照烟霞。相如病渴今全校，不羡生台白颈鸦。
郢自街西醉归马鞭坠失崔员外、起秘书…抒短章仰酬珍锡:蜀岩阴面冷冥冥，偃雪欺霜半露青。铦刃剪裁多鹊媚，细鞘挥拂带龙腥。崖垂万仞知无影，藓渍千年合有灵。兰省贵寮蓬阁吏，一时缄赠到云亭。
罗敷东馆亭下流泉云至前山拥咽经岁移时掬弄惆怅成章:看山亭下小鸣泉，呜咽难通亦可怜。惆怅无人为疏凿，拥愁含恨过年年。
白樱树:记得花开雪满枝，和蜂和蝶带花移。如今花落游蜂去，空作主人惆怅诗。
春晚泊船江村:芳草青青古渡头，渔家住处暂维舟。残花半树悄无语，细雨满天风似愁。家信不来春又晚，客程难尽水空流。自怜爱失心期约，看取花时更远游。
莲花:影欹晴浪势欹烟，恨态缄言日抵年。轻雾晓和香积饭，片红时堕化人船。人间有笔应难画，雨后无尘更好怜。何限断肠名不得，倚风娇怯醉腰偏。
残莲花（后首一作张林诗）:倚风无力减香时，涵露如啼卧翠池。金谷楼前马嵬下，世间殊色一般悲。不耐高风怕冷烟，瘦红欹委倒青莲。无人解把无尘袖，盛取残香尽日怜。
惜莲花:半塘前日染来红，瘦尽金方昨夜风。留样最嗟无巧笔，护香谁为惜熏笼。缘停翠棹沈吟看，忍使良波积渐空。魂断旧溪憔悴态，冷烟残粉楚台东。
岳阳云梦亭看莲花:似醉如慵一水心，斜阳欲暝彩云深。清明月照羞无语，凉冷风吹势不禁。曾向楚台和雨看，只于吴苑弄船寻。当时为汝题诗遍，此地依前泥苦吟。
题山驿新桐花:雨余烟腻暖香浮，影暗斜阳古驿楼。丹凤总巢阿阁去，紫花空映楚云愁。堪怜翠盖奇于画，更惜芳庭冷似秋。长日老春看落尽，野禽闲哢碧悠悠。
山路木芙蓉:不向横塘泥里栽，两株晴笑碧岩隈。枉教绝世深红色，只向深山僻处开。万里王孙应有恨，三年贾傅惜无才。缘花更叹人间事，半日江边怅望回。
新柳:无情柔态任春催，似不胜风倚古台。多少去年今日恨，御沟颜色洞庭来。
临川见新柳:不见江头三四日，桥边杨柳老金丝。岸南岸北往来渡，带雨带烟深浅枝。何处故乡牵梦想，两回他国见荣衰。汀洲草色亦如此，愁杀远人人不知。
南阳见柳:夜来风入最高枝，罥断愁肠几尺丝。楚塞曾吟烟午处，曲江长忆雪晴时。金衔细毂萦回岸，戍笛牛歌远近陂。还把旧年惆怅意，武安城下一吟诗。
别君山:点空夸黛妒愁眉，何必浮来结梦思。惭愧二年青翠色，惹窗粘枕伴吟诗。
宿寿安山阴馆闻泉:一支清急万山来，穿竹喧飞破石苔。梦在故乡临欲到，声闻孤枕却惊回。多愁鬓发余甘老，有限年光尔莫催。缘忆旧游相似处，月明山响子陵台。
樱桃花:婀娜枝香拂酒壶，向阳疑是不融酥。晚来嵬峨浑如醉，惟有春风独自扶。
夜看樱桃花:纤枝瑶月弄圆霜，半入邻家半入墙。刘阮不知人独立，满衣清露到明香。
重阳山居:此身逃难入乡关，八度重阳在旧山。篱菊乱来成烂熳，家僮常得解登攀。年随历日三分尽，醉伴浮生一片闲。满目秋光还似镜，殷勤为我照衰颜。
旅中重阳:乘时争路只危身，经乱登高有几人。今岁节唯南至在，旧交坟向北邙新。当歌共惜初筵乐，且健无辞后会频。莫道中冬犹有闰，蟾声才尽即青春。
南至日:年年山□□来频，莫强孤危竞要津。吉卦偶成开病眼，暖檐还葺寄羸身。求仙自躁非无药，报国当材别有人。鬓发堪伤白已遍，镜中更待白眉新。
木兰:众花摇落正无憀，脉脉芳丛契后凋。舒卷绿苞临小槛，剪裁檀的缀长条。独当春尽情何限，尚有秋期别未遥。桃叶近来消息绝，见君长忆渡江桡。
望岳时贼据华夏:长路风埃隔楚氛，忽惊神岳映朝曛。削成绝壁五千仞，高揖泥金七十君。祝史秘辞今莫睹，从臣嘉颂久无闻。幽人闲望封中地，好为吾皇起白云。
蒙穀山:蒙穀山低碧海枯，仲君闲坐说麻姑。遥天鹤语知虚实，长夜神光竟有无。秘祝斋心开九转，侍臣回首听三呼。交朋漫信文成术，短烛瑶坛漏满壶。
菊:雪菊金英两断肠，蝶翎蜂鼻带清香。寒村宿雾临幽径，废苑斜晖傍短墙。近取松筠为伴侣，远将桃李作参商。年来病肺疏杯酒，每忆龙山似故乡。
晨兴:鼓绝天街冷雾收，晓来风景已堪愁。槐无颜色因经雨，菊有精神为傍秋。自爱鲜飙生户外，不教闲事住心头。披襟徐步一萧洒，吟绕盆池想狎鸥。
看天王院牡丹:前年帝里探春时，寺寺名花我尽知。今日长安已灰烬，忍随南国对芳枝。
社日村居（一作张演诗）:鹅湖山下稻粱肥，豚阱鸡栖对掩扉。桑柘影斜春社散，家家扶得醉人归。
送曾德迈归宁宜春:湘东山川有清辉，袁水词人得意归。几府争驰毛义檄，一乡看侍老莱衣。筵开灞岸临清浅，路去蓝关入翠微。想到宜阳更无事，并将欢庆奉庭闱。
松:云外千寻好性灵，伴杉陪柏事孤贞。招呼暑气终无分，应和凉风别有声。细雨洒时花旋落，道人食处叶重生。如逢郢匠垂搜采，为栋为梁力不轻。
湘江晓望:笙歌欢罢散离筵，水色朦胧蘸宿烟。山响疏钟何处寺，火光收钓下滩船。微云过岛侵微月，古岸平江浸远天。归梦已阑风色动，孤帆仍要住无缘。
游嵩山:独背焦桐访洞天，暂攀灵迹弃尘缘。深逢野草皆疑药，靓见樵人恐是仙。翠木入云空自老，古碑横水莫知年。可怜幽景堪长往，一任人间岁月迁。
九华望庐山:九江山势尽峥嵘，惟有匡庐最得名。万叠影遮残雪在，数峰岚带夕阳明。冷侵醉榻铺秋色，高亚吟龙送水声。只待丹霄酬志了，白云深处是归程。
道傍松:偃盖当衢莫记年，独含苍翠鹤应怜。垂阴独向笙歌地，有韵自成风雨天。尘□路岐分夜月，烧侵根脚起残烟。论功只合行人赏，销得烦蒸古道边。
月中桂:断破重轮种者谁，银蟾何事便相随。莫言望夜无攀处，却是吟人有得时。孤影不凋清露滴，异香常在好风吹。几回目断云霄外，未必姮娥惜一枝。
湖上望庐山:辍棹南湖首重回，笑青吟翠向崔嵬。天应不许人全见，长把云藏一半来。
题未开牡丹:青苞虽小叶虽疏，贵气高情便有余。浑未盛时犹若此，算应开日合何如。寻芳蝶已栖丹槛，衬落苔先染石渠。无限风光言不得，一心留在暮春初。
主人司空见和未开牡丹，辄却奉和:把笔临芳不自怡，首征章句促妖期。已惊常调言多鄙，遽捧高吟愧可知。绝代贞名应愈重，千金方笑更难移。狂歌狂醉犹堪羡，大拙当时是老时。
又题牡丹上主人司空:一年芳胜一年芳，爱重贤侯意异常。手辟红房看阔狭，自张青幄盖馨香。白疑美玉无多润，紫觉灵芝不是祥。只恐梦征他日去，又须疑向凤池傍。
牡丹落后有作:未发先愁有一朝，如今零落更魂销。青丛别后无多色，红线穿来已半焦。蓄恨绮罗犹眷眷，薄情蜂蝶去飘飘。明年虽道还期在，争奈凭栏乍寂寥。
晚步:陋巷贫疑本姓颜，晚来闲步出林间。数声长笛吹沈日，一片残云点破山。岛寺渐疏敲石磬，渔家方半掩柴关。迟回从此搜吟久，待得溪头月上还。
秋日江东晚行:迢迢驱马过江东，此际令人恨莫穷。一撮秋烟堤上白，半轮残日岭头红。路岐滋味犹如旧，乡曲声音渐不同。含思看看到梁苑，画楼丝竹彻遥空。
饮后献时相:一夕心期一种欢，那知疏散负杯盘。尊前数片朝云在，不许冯公子细看。
武康碧落观:仙宫碧落太微书，遗迹依然掩故居。幢节不归天杳邈，烟霞空锁日幽虚。不逢金简扳云洞，可惜瑶台叠藓除。欲脱儒衣陪羽客，伤心齿发已凋疏。
白云寺:踏破苔痕一径斑，白云飞处见青山。不知浮世尘中客，几个能知物外闲。
牡丹:万物承春各斗奇，百花分贵近亭池。开时若也姮娥见，落日那堪公子知。诗客筵中金盏满，美人头上玉钗垂。不同寒菊舒重九，只拟清香泛酒卮。
过商山:吟缘横翠忆天台，啸狖啼猿见尽猜。四个老人何处去，一声仙鹤过溪来。皇城宫阙回头尽，紫阁烟霞为我开。天际峰峰尽堪住，红尘中去大悠哉。
中秋月:登楼仍喜此宵晴，圆魄才观思便清。海面乍浮犹隐映，天心高挂最分明。片云想有神仙出，回野应无鬼魅形。曾向洞庭湖上看，君山半雾水初平。
题僧院泉:何处云根新布得，归仍半日在烟萝。莫轻竹引经窗小，须信更深入耳多。绕砌虽然清自别，出门长恐浊相和。从此无心恋沧海，沧海无风亦起波。
松:细韵飕飕入骨凉，影兼巢鹤过高墙。盘根一种依平地，自是梧桐不久长。
归山吟:聚如浮沫散如云，聚不相将散不分。入郭当时君是我，归山今日我非君。
蔷薇花:翠融红绽浑无力，斜倚栏干似诧人。深处最宜香惹蝶，摘时兼恐焰烧春。当空巧结玲珑帐，著地能铺锦绣裀。最好凌晨和露看，碧纱窗外一枝新。
木兰花（一名玉楼春、春晓曲、惜春容）:晓妆初了明肌雪，春殿嫔娥鱼贯列。凤箫声断水云闲，重按霓裳歌遍彻。临风谁更飘香屑，醉拍阑干情未切。归时休放烛花红，待蹋马蹄清夜月。
木兰花:冰肌玉骨清无汗，水殿风来暗香满。绣帘一点月窥人，欹枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。
木兰花（即春晓曲）:家临长信往来道，乳燕双双拂烟草。油壁车轻金犊肥，流苏帐晓春鸡早。笼中娇鸟暖犹睡，帘外落花闲不扫。衰桃一树近前池，似惜容颜镜中老。
木兰花:春入横塘摇浅浪，花落小园空惆怅。此情谁信为狂夫，恨翠愁红流枕上。小玉窗前嗔燕语，红泪滴穿金线缕。雁归不见报郎归，织成锦字封过与。
八拍蛮:云锁嫩黄烟柳细，风吹红蒂雪梅残。光影不胜闺阁恨，行行坐坐黛眉攒。愁锁黛眉烟易惨，泪飘红脸粉难匀。憔悴不知缘底事，遇人推道不宜春。
八拍蛮:孔雀尾拖金线长，怕人飞起入丁香。越女沙头争拾翠，相呼归去背斜阳。
舞春风（一名瑞鹧鸪）:严妆才罢怨春风，粉墙画壁宋家东。蕙兰有恨枝尤绿，桃李无言花自红。燕燕巢儿罗幕卷，莺莺啼处凤楼空。少年薄幸知何处，每夜归来春梦中。
木兰花:沉檀烟起盘红雾，一箭霜风吹绣户。汉宫花面学梅妆，谢女雪诗栽柳絮。长垂夹幕孤鸾舞，旋炙银笙双凤语。红窗酒病嚼寒冰，冰损相思无梦处。
木兰花:木兰红艳多情态，不似凡花人不爱。移来孔雀槛边栽，折向凤凰钗上戴。是何芍药争风彩，自共牡丹长作对。若教为女嫁东风，除却黄莺难匹配。
阿那曲:罗袖动香香不已，红蕖袅袅秋烟里。轻云岭下乍摇风，嫩柳池塘初拂水。
